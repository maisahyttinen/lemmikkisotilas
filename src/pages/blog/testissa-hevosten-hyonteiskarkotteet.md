---
template: blog-post
path: testissa-hevosten-hyonteiskarkotteet
header-title: Testissä hevosten hyönteiskarkotteet
header-description: Testasimme seitsemää hevosille tarkoitettua
  hyönteiskarkotetta; suihkeita, voiteita ja öljyä. Artikkeli on toteutettu
  yhteistyössä Börjes Kotimäen kanssa ja kaikki testin tuotteet ovat saatavilla
  Börjesin verkkokaupasta.
title: Testissä hevosten hyönteiskarkotteet
date: 2020-06-27
subtitle: Testasimme seitsemää hevosille tarkoitettua hyönteiskarkotetta;
  suihkeita, voiteita ja öljyä. Artikkeli on toteutettu yhteistyössä Börjes
  Kotimäen kanssa ja kaikki testin tuotteet ovat saatavilla Börjesin
  verkkokaupasta.
excerpt: Testasimme seitsemää hevosille tarkoitettua hyönteiskarkotetta;
  suihkeita, voiteita ja öljyä. Artikkeli on toteutettu yhteistyössä Börjes
  Kotimäen kanssa.
img_path: /images/img_2597-kopio.jpg
post_button_label: Lue lisää
---
Testissä olivat mukana [Effol Fly Blocker +](https://www.borjeskotimaki.fi/tuote/effol-fly-blocker-500ml/EF115700/?keywords=fly+blocker), [Dr Repel](https://www.borjeskotimaki.fi/tuote/dr-repel-hyonteiskarkoite-1l/12064/), [Solheds Derma 3 Summer Deo Cream](https://www.borjeskotimaki.fi/tuote/solheds-derma3-summer-deo-cream-750ml/Derma3cream/), [Ekholms Prob Deo Eucalyptus and Lemongrass](https://www.borjeskotimaki.fi/tuote/prob-hevos-deo-spray-750ml-eukalyptus/12360-7502/), [Ekholms Prob Deo Tar and Lemongrass Concentrate](https://www.borjeskotimaki.fi/tuote/prob-hevos-deo-500ml/12340/), Renons Flugkräm sekä [Tervaskanto Pikiöljy](https://www.borjeskotimaki.fi/tuote/pikioljy-50ml/T1003/). Kaikki tuotteet kuuluvat [Börjes Kotimäen](https://www.borjeskotimaki.fi) tämän kauden karkotevalikoimaan.

Meillä Pirkanmaalla hyönteiskesä alkoi hyttysillä, jatkui pikkukärpästen invaasiolla ja helteiden myötä ovat ilmestyneet myös paarmat. Polttiaisia emme ole vielä suurissa määrin tavanneet.

![](/images/img_2208.jpg)

Sotilas huuhdotaan käytännössä joka ratsastuksen jälkeen ja kuumilla säillä välillä muutenkin. Kylvyn jälkeen suihkutellaan uusi kerros hyönteiskarkotetta. Sotilas ei siis lähtökohtaisesti ulkoile tai laidunna herkullisen hikisenä, mikä osaltaan helpottaa ötökkätilannetta. Kärpäset pidetään poissa silmistä hupulla ja polttiaisaikaan korvallinen huppu on korvaamaton. Huppuja joka tarpeeseen löytyy [Börjesin verkkokaupasta](https://www.borjeskotimaki.fi)!

Arvioin testissä ennen kaikkea karkotteiden tehoa ja käyttömukavuutta – riittoisuutta, kestävää pakkausta, tuoksua… Minulle on siunaantunut varsin hyvin suihkepulloa sietävä hevonen, mutta jotta Sotilas pysyy sellaisena tulevaisuudessakin, on ötökkämyrkyn levittämisen oltava sillekin miellyttävää. Hirvensarviöljy Porcivetin haju on saanut Sotilaan vähitellen karsastamaan voimakkaasti tervalta tuoksuvia karkotteita ja löytäisin mielelläni vähemmän vastenmielisen, mutta toimivan vaihtoehdon.

![](/images/img_2905.jpg)

#### **Effol Fly Blocker +**

Hinta 29,95€ / 500ml

Hyönteisiä karkottava käyttövalmis suihke, joka sisältää luonnon omia eteerisiä öljyjä (kissanminttua, katajanmarjaa, koivu-uutetta ja seetriöljyä) ja vaikuttavana aineena ikaridiinia (15g/100g). Suihkeelle luvataan viiden tunnin vaikutusaika.

Tekee sen minkä lupaa – pitää pienet ötökät loitolla usean tunnin ajan, myös hikisestä hevosesta. Tehoaa heti laiton kelvollisesti myös paarmoihin, mutta teho luonnollisesti heikkenee tuotteen kuivuessa ja hevosen tuulettuessa. Käytän tätä usein ratsastuksen aikana.

Melko vahva ja pitkäkestoinen tuoksu, jota Sotilas ei kuitenkaan kaihda pidemmänkään käytön jälkeen. Napakka suihkepullo. Sumu leviää hevosen karvaan pieninä pisaroina, joten puolen litran pullo on melko riittoisa.

Jos pitää tästä, tykkää todennäköisesti myös [Effolin Anti Fly Gelistä](https://www.borjeskotimaki.fi/tuote/effol-anti-fly-hyonteisgeeli/EF115600/) joka on ollut yksi meidän suosikkituotteistamme jo monta vuotta. Sienellä levitettävä geeli on kiva vaihtoehto myös suihkepulloon reagoiville hevosille.

**Arvosana 4 / 5**

![](/images/img_2603.jpg)

#### **Dr Repel**

Hinta 39,90€ / 1000ml

Hyönteisiä karkottava käyttövalmis suihke, joka sisältää vaikuttavina aineina permetriiniä (1,6g/1000ml), sypermetriiniä (1,0g/1000ml), pyretriiniä (1,0g/1000ml) ja piperonyylibutoksidia (15g/1000ml). Muut ainesosat ovat vesi, etanol, carpomer, thrietanol, amine(TEA) ja potassium sorb.

Suihkeelle luvataan jopa kahden viikon vaikutusaika. Tuotetta tulisi käsitellä suojakäsineiden kanssa ja sitä tulisi suihkuttaa vain karvan pintaan, ei eläimen iholle.

Tämä on sisällöltään testin kemikaalipitoisin karkote. Ympäristöhaitoista kertovilla varoituskolmioilla varustetulta tuotteelta on aiheellista odottaa myös tehokkuutta.

Tehoaa heti suihkutuksen jälkeen melko hyvin sekä pieniin hyönteisiin että paarmoihin. 10-14 vuorokauden vaikutusaika on kuitenkin arvioitu karkeasti yläkanttiin. Karkotetta täytyy käytännössä lisätä aivan yhtä usein kuin muitakin testin tuotteita, vähintään päivittäin, jotta vaikutus pysyy yllä.

Suihkeen haju on melko vahva, mutta miellyttävä. Haju haihtuu hevosen karvasta nopeasti eikä häiritse Sotilasta. Käyttöohjeiden perusteella olen hieman huolestunut tuotteen pitkäaikaisvaikutuksista hevosen iholla, jos suihketta täytyy lisätä huomattavasti useammin kuin ohjeessa neuvotaan. Etenkin jos hevosta ei pestä huolellisesti välillä.

**Arvosana 3 / 5**

![](/images/img_2842.jpg)

#### **Solheds Derma 3 Summer Deo Cream**

Hinta 37,00€ / 750ml

Eläimen omaa hajua peittävä käyttövalmis voide, joka sisältää vettä, kasviperäistä glyseriiniä, arganöljyä, risiiniä, rosmariinia, sitronellaa, neemiä, eukalyptusta, pikiöjyä, emulgointiainetta, selluloosaa ja xantaania. Voiteelle luvataan noin 12 tunnin vaikutusaika.

Tämä tuote on testin positiivinen yllättäjä! Voide tuoksuu hyvältä ja sen levittäminen hevosen karvaan on yllättävän helppoa sekä käsin että sienen avulla. Tuotetta on siis tarkoitus hieroa vain karvapeitteeseen, ei iholle. Sotilas antaa sivellä voidetta ongelmitta myös pään alueelle.

Voide pitää pienet hyönteiset tehokkaasti loitolla. Ei härskiinny suorassakaan auringonpaisteessa. Sopivaa määrää on hieman vaikeaa arvioida, mutta meidän käytössämme 750 millilitran pullo kestänee vähintään koko kesän. Tuotetta voi käyttää myös koirilla.

**Arvosana 4,5 / 5**

![](/images/img_2879.jpg)

#### **Ekholms Prob Deo Eucalyptus and Lemongrass**

Hinta 20,00€ / 750ml

Eläimen omaa hajua peittävä käyttövalmis suihke, joka sisältää vettä, glyseriiniä, kamferi-, eukalyptus- ja sitruunaruohoöljyä. Tuotetta suositellaan lisättäväksi kerran päivässä.

Suihke tuoksuu ihanalta ja käyttöohjeen mukaan ratsastaja voi suihkauttaa sitä myös itseensä. Pitää pienet hyönteiset tehokkaasti loitolla jonkin aikaa, mutta teho heikkenee melko nopeasti. Tuote on kuitenkin myrkytön eikä ympäristölle haitallinen, joten sitä voi lisätä huolettomammin.

Valmistajan mukaan suihkeen teho kasvaa, jos sitä käyttää yhdessä saman sarjan shampoon ja öljyn kanssa.

**Arvosana 3,5 / 5**

![](/images/tiiviste.jpg)

#### **Ekholms Prob Deo Tar and Lemongrass Concentrate**

Hinta 19,00€ / 500ml

Vedellä laimennettava tiiviste, joka peittää eläimen omaa hajua. Sisältää vettä, alkoholia, glyserolia, männyn tervaa sekä sitruunaruohoöljyä. Laimennetaan veteen suhteella 1:1. Tuotetta suositellaan lisättäväksi kerran päivässä.

Kuten Ekholmsin valmiiksi laimennettu suihke, tämäkin tuote peittää eläimen omaa hajua. Tuoksu on melko miellyttävä ja käyttövalmiiksi laimennettuna pitää pienet hyönteiset loitolla jonkin aikaa.

Hyvän suihkepullon etsiminen ja suihkeen laimentaminen tuntuu kuitenkin sen verran työläältä, ettei tästä tullut uutta suosikkituotetta. Ehkä suuremmalla laimennussuhteella tilanne voisi olla toinen. Kaikesta huolimatta varsin miellyttävä, edullinen ja lyhytkestoisesti tehokaskin vaihtoehto.

**Arvosana 2 / 5**

![](/images/renonsvoide.jpg)

#### **Renons Flugkräm**

250ml

Hyönteisiä karkottava voide, joka sisältää demineralisoitua vettä, propeeniglykolia, emulgointiainetta, sitronellaöljyä, laventeliöljyä ja vaikuttavana aineena ikaridiinia (5g/100g). Voiteelle luvataan noin 5 tunnin vaikutusaika ja sitä suositellaan käytettäväksi päivittäin, erityisesti ratsastuksen aikana.

Koostumukseltaan melko vetinen ja juokseva. Mieto tuoksu. Koostumuksesta johtuen voide leviää karvaan helposti, mutta yhtä helposti sotkee levittäjän ja vähän ympäristöäkin. Pitää ötökät loitolla kohtuullisesti heti levittämisen jälkeen.

Toisin kuin muut testin tuotteet, fiksun kokoinen tuubi mahtuu helposti harjapakkiin tai -kassiin. Pieni tuubi ei kuitenkaan ole kovin riittoisa.

**Arvosana 2,5 / 5**

![](/images/img_2853.jpg)

#### **Tervaskanto Pikiöljy**

Hinta 28,90€ / 50ml

Puhdas Lapin tervaskannoista peräisin oleva luonnontuote, sisältää 100% pikiöljyä.

Sellaisenaan pikiöljyä voi käyttää esimerkiksi pienten haavojen ja rivin hoitoon. Se lievittää myös tehokkaasti hyönteisten puremien aiheuttamaa kutinaa, rauhoittaa ihoa ja on monen hevosenomistajan luottotuote kesäihottuman hallinnassa.

Rypsi- tai oliiviöljyyn laimennettuna pikiöljyä voi käyttää myös hyönteiskarkotteena. Kovilla helteillä täytyy kuitenkin huomioida, että erilaiset öljyseokset saattavat kuumentua hevosen iholla huomattavasti. Itse käytän pikiöljyä luontevimmin esimerkiksi Helosanin tai tervarasvan terästeenä. Voide lievittää tehokkaasti kutinaa harjan ja hännän tyvessä ja tehoaa myös polttiaisiin.

Tervan ainoa iso miinus on, että se haisee tervalta - jos siis ei pidä tervan tuoksusta. Voimakas tuoksu pitää kuitenkin ötökät loitolla pitkään eikä pieni sadekaan huuhdo öljyä pois. Vähän lantringista riippuen kannattaa varautua siihen, että pikiöljy tahraa sekä hevosta että varusteita.

**Arvosana 4,5 / 5**

![](/images/img_2597-kopio.jpg)

Uskalsin odottaa, että luottotuotteemme Effol on testissä vahvoilla. Sekä [Fly Blocker +](https://www.borjeskotimaki.fi/tuote/effol-fly-blocker-500ml/EF115700/) että [Anti Fly Gel](https://www.borjeskotimaki.fi/tuote/effol-anti-fly-hyonteisgeeli/EF115600/) ovat olleet käytössä jo useampina kesinä ja ne ovat ehtineet vakuuttaa hintalaatusuhteellaan. Vaikka onhan etenkin tuo suihke aika tyyris päivittäin käytettynä.

[Dr Repel](https://www.borjeskotimaki.fi/tuote/dr-repel-hyonteiskarkoite-1l/12064/?keywords=dr+repel) oli yhtä suuri pettymys kuin kokeillessani sitä jo vuosia sitten. Pullon melko korkea hinta ja pitkä vaikuttavien aineiden lista antavat odottaa huomattavasti enemmän tehoa. Myös vahvojen vaikuttavien aineiden käyttö vastoin käyttöohjetta (ohjeen 10-14 vuorokautta useammin) arveluttaa sekä hevosen että ympäristön vinkkelistä.

[Ekholmsin tuotteet](https://www.borjeskotimaki.fi/kauppa/tarkennettu-haku/11/?keywords=ekholm&nhbutton5=&categories_id=) olivat minulle aivan uusi tuttavuus ja ihastuin tuoksuun saman tien! Olen käyttänyt suihkeita melko ahkerasti myös itseeni – yksiäkään vaatteita tahraamatta. Tuoksukin haihtuu siististi pois, eikä jää hikisiin tallivaatteisiin eltaantumaan, vaikka pyykit unohtuisivatkin kylppärin lattialle…

[Solhedsin voiteen](https://www.borjeskotimaki.fi/tuote/solheds-derma3-summer-deo-cream-750ml/Derma3cream/) miellyttävyys yllätti täysin! Onneksi pullo on iso ja ihanan tuoksuista voidetta riittää siveltäväksi. Uskon, että Summer Deo Cream on yhdessä [Calming Serumin](https://www.borjeskotimaki.fi/tuote/solheds-derma2-calming-serum-100ml/Derma2100/) kanssa täydellinen yhdistelmä etenkin loppukesästä, kun polttiaiset iskevät eikä sieltä täältä hieman rikkoutuneelle iholle tee mieli suihkuttaa mitä tahansa. Renonsin voide ei yltänyt käyttömukavuudessaan Solhedsin tasolle.

Ja vaikka tervan hajua vähän inhoankin, on [kunnon pikiöljyllä](https://www.borjeskotimaki.fi/tuote/pikioljy-50ml/T1003/) kiistaton paikkansa. Suihkutettaviin öljylaimennoksiin en ryhdy ihan jo helteen ja ruokaöljyn härskiintymisen vuoksi, mutta [Helosaniin](https://www.borjeskotimaki.fi/tuote/helosan-300gr/87052/), Tummeliin tai muuhun yleisvoiteeseen sekoitettuna pikiöljy on aivan verraton tuote joka kutinaan. Ja pirun sitkeisiin polttiaisiinkin.

Artikkelissa mainitut hinnat on tarkastettu 27.6.2020.

![](/images/img_2233.jpg)