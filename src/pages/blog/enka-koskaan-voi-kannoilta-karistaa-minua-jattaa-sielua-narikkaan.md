---
title: "Enkä koskaan voi kannoilta karistaa minua. Jättää sielua narikkaan."
date: 2018-08-14
id: "2211"
path: "enka-koskaan-voi-kannoilta-karistaa-minua-jattaa-sielua-narikkaan"
coverImageId: "2221"
template: blog-post
post_button_label: "Lue lisää"
---

![](/images/IMG_0173-1-2.jpg)

**Viimeiseen kuukauteen on mahtunut enemmän reissaamista, valokuvausta ja elämyksiä kuin koko kuluneeseen vuoteen yhteensä.**

Olemme käyneet Sotilaan ja ystävänsä Alman kanssa Yyterissä ja uimassa ihan muuten vain. Järjestimme Mirellan ([www.hertjekker.net](https://hertjekker.otukset.fi/kuvat/)) kanssa valokuvauspäivän. Olen saanut tehdä yhteistyötä monen ihan hurjan lahjakkaan valokuvaajan kanssa. Huhh.

Tänä sunnuntaina lähdetään match show'hun Poriin.

Samaan aikaan Sotilaan ratsutusta on jatkettu viikoittain ja olen itsekin yrittänyt panostaa omaan ratsastukseeni. Sotilas tuntuu olevan elämänsä kunnossa - reissaaminen ja monipuolinen puuhaaminen ovat piristäneet sitä valtavasti ja alkukesän vaivat näyttävät nyt unohtuneen.

Olen päivitellyt kuvia ja kuulumisia Instagramiin lähes päivittäin. Ottakaa [@maisahyttinen](https://www.instagram.com/maisahyttinen/) ihmeessä seurantaan! Yyteri ja valokuvauspäivä saavat aikanaan ihan omat postauksensa, mutta ensimmäisiä kuvamaistiaisia on jo IG:n puolella nähtävillä. Storiesissa pyörii välillä ratsastusvideoitakin.

![](/images/MG_9500-1-3.jpg)

**Olen kirjoittanut työkseni pian kolme kuukautta.**

Käytännössä suunnittelen ja tuotan tekstejä asiakasyritysten Instagram-tileille, kirjoitan yrityksen omaa somemarkkinointiblogia, oikoluen sähköposteja ja tarjouksia ja niin edelleen. Voisin mielelläni tehdä tätä virallisena päivätyönäni. Valitettavasti koulu jatkuu parin viikon päästä ja toimistopäivät vaihtuvat etätöihin.

Kaikesta ihanuudestaan huolimatta työ on kuitenkin syönyt energiaa etenkin oman blogin kirjoittamiselta. Kirjoitusrutiinin ja -aikataulun luominen ei ole koskaan ollut vahvimpia ominaisuuksiani bloggaajana ja se näkyy myös työtekstien organisoinnissa.

**Mikä on muuttunut?**

Aikaisemmin olen kirjoittanut vain silloin kun siltä tuntuu, ja jättänyt toisinaan kirjoittamatta kokonaan. Nyt luovuuttaan täytyy välillä vähän pakottaakin. Se on yllättävän raskasta, mutta kehittävää. Etenkin ideointi sekä kokonaisuuden ja tyylien hallinta on nykyään helpompaa.

Olen aina käyttänyt mielelläni paperikalenteria, mutta nyt se on entistäkin tärkeämmässä roolissa. Projekteja on paljon ja ne etenevät ja valmistuvat hyvin eri tahtia - perässä on vaikea pysyä täsmällisen kalenterinkin kanssa. Hyvä lopputulos edellyttää välillä syvällistäkin perehtymistä yritykseen ja toimialaan, joten aikaa täytyy varata muullekin kuin itse kirjoittamiselle.

**Samalla laadullinen rima on noussut entistäkin korkeammalle.**

Kuvien pitäisi olla samalla tavalla editoituja ja sopia tekstin teemaan, Instagram-feedin täytyisi olla siisti, sisällöissä ei saisi olla mitään turhaa... Omia kanaviaan katsoo nyt turhankin kriittisesti.

Säännöllinen julkaiseminen on ainoa mistä aion pitää kiinni omissa someissani. Kaiken viimeisen päälle mietityn ja valmistellun asiakastyön vastapainona julkaisen rennosti ihan mitä huvittaa!

Syksyllä lupaan päivittää blogiakin vähintään kerran viikossa. Instagramia päivitän vähintään joka toinen päivä.

![](/images/IMG_6577.jpg)![](/images/IMG_6255.jpg)

Kahdesta alemmasta kuvasta kiitos Anette Naroma! Nämä ovat noin kuukauden takaa. Sotilas on hoikistunut ja jäntevöitynyt viime viikkoina hurjasti.
