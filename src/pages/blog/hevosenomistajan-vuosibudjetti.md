---
template: blog-post
path: hevosenomistajan-vuosibudjetti
header-title: Hevosenomistajan vuosibudjetti - mitä arki maksaa ja millä se maksetaan?
header-description: Mitä hevosen omistaminen maksaa? Millaisilla tuloilla on
  varaa pitää omaa hevosta? Miksi henkilökohtaiset raha-asiat kuuluvat myös
  someen? Tältä näyttää minun vuosibudjettini 2021.
title: Hevosenomistajan vuosibudjetti - mitä arki maksaa ja millä se maksetaan?
date: 2020-11-22
subtitle: Mitä hevosen omistaminen maksaa? Millaisilla tuloilla on varaa pitää
  omaa hevosta? Miksi henkilökohtaiset raha-asiat kuuluvat myös someen? Tältä
  näyttää minun vuosibudjettini 2021.
excerpt: Mitä hevosen omistaminen maksaa? Millaisilla tuloilla on varaa pitää
  omaa hevosta? Miksi henkilökohtaiset raha-asiat kuuluvat myös someen? Tältä
  näyttää minun vuosibudjettini 2021.
img_path: /images/maisa-sotilas-8.jpg
post_button_label: Lue lisää
---
Aada Lätti kirjoitti aiemmin tällä viikolla [Lasten ja nuorten säätiön vieraskynässä](https://www.nuori.fi/2020/11/19/yha-useampi-nuori-rakentaa-identiteettiaan-kuluttamisen-kautta/) tiukkaa asiaa lasten ja nuorten taloustaidoista ja sosiaalisen median vaikutuksesta rahankäyttöön. Sosiaalinen media ja vaikuttajat ohjaavat nuorten kulutusvalintoja ja vaikuttajilta olisi lupa odottaa avoimempaa puhetta rahasta ja sen käytöstä.

Nykyisistä hevosbloggaajista ainakin [Muuliprojekti](https://www.muuliprojekti.fi), [Pallurablogi](https://pallurablogi.blogspot.com) ja [Hellä Kanelisilmä](http://hellakanelisilma.blogspot.com) ovat puhuneet kuluvana vuonna hevosharrastuksen kustannuksista. Menoja on listattu hyvinkin yksityiskohtaisesti kuukausi- ja vuositasolla. Itse olen turhan laiska listatakseni kaikkia vuoden ostoksia senttien tarkkuudella, mutta kokonaisuudessaan kanssaharrastajien kulurakenteet näyttävät hyvin tutuilta.

### Laskuja on kuitenkin huomattavasti mukavampaa maksaa, jos on mistä maksaa.

Olen marraskuun aikana tarkistanut kuluvan vuoden kirjanpitoa ja suunnitellut tulevaa vuotta. Valokuvauksen osalta vuoteni etenee pitkälti ravikalenterin mukaan ja näyttää siltä, että tämän vuoden pitkäaikaiset projektit jatkuvat myös tulevaan vuoteen. Valokuvaan Teivon kaikki 42 ravipäivää ja jatkan [Hevoslehti Ride!](https://www.123ride.fi):n päätoimittajana, näin esimerkiksi.

Kalenterin lisäksi olen tarkastellut ensi vuoden budjettia. Ensimmäistä kertaa koskaan tiedän jo etukäteen melko tarkasti kuinka suuret tuloni ovat eikä arjen kiinteisiin kustannuksiin ole tiedossa suuria muutoksia. Tekemäni budjetti tuloineen ja menoineen on hieman pyöristelty, jotta summia on helpompi käsitellä.

![](/images/maisa-sotilas-10.jpg)

### Tältä näyttää budjettini vuodelle 2021:

#### Tulot:

**Kokoaikainen päivätyö:** 30 000€\
**Sivutoiminen valokuvaus:** 6 000€

36 000 euron vuosituloilla ennakonpidätykset (verot, työeläkemaksut ja niin edelleen) ovat kokonaisuudessaan noin 26,8% palkasta. Tuloista jää ennakonpidätysten jälkeen käteen noin 26 450 euroa nettopalkkaa.

Käytämme [kotisiivouspalvelua](https://www.kotipuhtaaksi.fi), josta saan kotitalousvähennyksen ja kiitos etätöiden, voin hyödyntää myös täyden työhuonevähennyksen. Haen verovähennykset vasta vuoden lopussa, joten ne tulevat takaisin veronpalautuksina.

On hyvä huomioida, että valokuvauksesta saatavat eurot riippuvat suurilta osin siitä, voidaanko ravikilpailutoimintaa jatkaa ensi vuonna normaalisti koronasta huolimatta. Mikäli ei voida, täytyy tilalle keksiä korvaavaa hommaa. On myös mahdollista, että siltä osin vuositulot jäävät odotettua pienemmiksi ja sitä myöten menoistakin täytyy nipistää.

#### Hevosmenot:

**Tallivuokra:** 5 400€\
**Kengitys:** 540€\
**Pavo-rehut:** 600€\
**Eläinlääkärikulut:** 300€\
**Vakuutus:** 200€

Eläinlääkärikuluihin on laskettu rutiinitoimenpiteet eli rokotus ja madotus kerran vuodessa sekä hammashuolto kahdesti vuodessa. Tänä vuonna Sotilasta on tutkittu ja hoidettu rutiinitoimenpiteiden lisäksi yhteensä noin 500 eurolla. Yllättäviä eläinlääkärikuluja varten olen hankkinut luottokortin.

Sotilas kengitetään vuoden aikana yleensä noin 6 kertaa. Kengityskulut saattavat nousta jonkin verran, mikäli vuoden aikana ilmenee erityistarpeita. Vakuutus pitää sisällään henki- ja vastuuvakuutuksen sekä suppean eläinlääkärikuluvakuutuksen, joka korvaa esimerkiksi ähkyn hoidosta syntyvät kulut.

**Kimppahevosten kulut:** 2 400€

Olen mukana kahdessa nuoressa ravihevosessa, joiden kuluja maksan kuukausittain suhteessa omaan osuuteeni. Molemmat aloittelevat kilpauraansa mahdollisesti ensi vuonna ja mikäli menestystä tulee, voivat kustannukset laskea jonkin verran.

Hevosten kiinteät kulut ovat yhteensä noin 9 440€ vuodessa.

#### Omat menot:

**Asumiskustannukset:** 4 500€\
**Auton lainanlyhennys:** 2 400€\
**Auton puskurirahasto:** 600€

Asumiskustannukset pitävät sisällään kaikki ne kulut, jotka jaamme avopuolisoni kanssa. Summassa on yhteenlaskettuna minun osuuteni pienen kaksion vuokrasta, vesi- ja sähkömaksuista, vakuutuksista (koti ja auto), ajoneuvoverosta, kodin internetistä sekä suoratoistopalveluista. Lisäsin summaan myös oman tapaturmavakuutukseni sekä puhelinlaskun.

Ostimme tänä vuonna uudehkon käytetyn auton lainalla, jota lyhennämme vielä reilut pari vuotta. Auton puskurirahastolla katetaan esimerkiksi huoltokustannuksia ja rengashankintoja.

### Omat ja hevosteni kiinteät kustannukset ovat yhteensä noin 16 940 euroa vuodessa.

Kun nettopalkastani vähennetään omat ja hevosteni kiinteät kustannukset, jää jäljelle 9 510 euroa niin sanottua käyttörahaa. Se on 792,50€ kuukaudessa. Minun arjessani käyttöraha kuluu kuukausitasolla kutakuinkin näin:

**Ruoka:** 200€/kk\
**Bensiini:** 100€/kk\
**Sijoitukset:** 200€

Olemme tehneet maaliskuun jälkeen lähes kokonaan etätöitä ja ruokaan sekä kotitaloustarvikkeisiin kuluva raha on sen myötä tuplaantunut. Nykyisellä ruokabudjetilla voimme syödä “mitä huvittaa” - valita kotimaista, luomua ja niin edelleen. Syömme kotona pääasiassa kasvisruokaa. Tarvittaessa tästä on varaa kiristää reilusti.

Sijoitukset pitävät sisällään säännöllisen säästämisen asuntosäästötilille sekä rahastoihin. Olen keskittänyt pankki- ja vakuutusasiani Osuuspankkiin ja valitsin hiljattain mahdollisimman helppona säästämisvaihtoehtona OP:n rahastot. Viime aikoina olen säästänyt ja sijoittanut yhteensä noin 100 euroa kuukaudessa, mutta haluan ensi vuonna tuplata summan.

Ruuan, bensan ja säästämisen jälkeen käteen jää 292,50€. Sillä lyhennellään tarvittaessa luottokorttivelkaa, käydään ulkona syömässä, ostellaan valmennuksia ja hevostarvikkeita ja niin edelleen… Ensi kesään saakka myös Kela vie tästä oman pienen osansa opintotukien takaisinperinnän muodossa.

Oikeasti summia on mahdoton sanoa kymmenen sentin tarkkuudella ja tulotkin tulevat varmasti vaihtelemaan kuukausitasolla jonkin verran. Yksittäisiä euroja tärkeämpää on kuitenkin nähdä kokonaiskuva omasta kulurakenteestaan.

![](/images/maisa-sotilas-2.jpg)

### Olen käynyt miettimään rahankäyttöäni vasta hiljattain ja talouteni oli aika sekaisin ensimmäiset 5 vuotta omilleen muuton jälkeen.

Muuttaessani Lappeenrantaan opiskelemaan, muutti Sotilas mukanani. Lukion ajan Sotilas oli asunut omassa tallissamme, joten en ollut tottunut tavallisiin tallipaikkakustannuksiin. Vaikka Itä-Suomen hintataso on aika maltillinen esimerkiksi nykyiseen asuinpaikkaamme Tampereeseen verrattuna, kuluivat opintotuet lainoineen saman tien vuokriin ja muihin laskuihin. Osa-aikatöillä ja vanhempieni tuella sain kuitattua arjen muut kulut. Jossain vaiheessa tein opintojen ohella kolmea eri työtä samaan aikaan. Siitä oli someglamouri aika kaukana.

Tällä hetkellä olen mieluisissa oman alani töissä, yhä keskeneräisen korkeakoulututkinnon ja 19 000 euron opintolainan kera. Kiitos koronan, voin jatkaa tutkintoni hissukseen loppuun verkko-opintoina. Omaa talouttaan olisi ehkä kuitenkin kannattanut laskeskella jo hieman aiemmin, vaikka esimerkiksi luottotiedot ja mielenterveys ovat yhä tallella enkä ole haksahtanut esimerkiksi pikavippeihin.

Näin jälkeenpäin ajateltuna näkisin arkiset taloustaidot mielelläni osana myös aloittavien korkeakouluopiskelijoiden opintosuunnitelmaa, koska kuten Aadakin [artikkelissaan](https://www.nuori.fi/2020/11/19/yha-useampi-nuori-rakentaa-identiteettiaan-kuluttamisen-kautta/) kirjoittaa:

*“Ymmärrys taloudesta tuo mielenrauhaa, joka vaikuttaa suoraan ihmisen kokemaan hyvinvointiin. Samalla se ehkäisee mahdollisia tulevaisuuden talousongelmia, kuten ylivelkaantumista, ja on siten merkittävässä osassa paitsi nuoren itsensä elämää, myös yhteiskuntamme tulevaisuutta.”*

PS. Tämän postauksen kuvat ovat ihanan [Marle Muurosen](https://www.instagram.com/marlemuuronen/) käsialaa!