---
title: "Hevosenomistajan talous: 3 kuukauden hevoskulut"
date: 2018-04-14
id: "1634"
path: "ei-se-oo-kiinni-paivasta-eika-toisesta-eika-kolomannestakaan"
coverImageId: "1666"
template: blog-post
post_button_label: "Lue lisää"
---

Hevosen omistaminen on etenkin opiskelijana pitkälti taloudellista räpistelyä. Opintolainalla ja osa-aikatyöllä selviää melko hyvin tavallisista kuukausista, mutta ainakin Sotilas on pitänyt huolen ettei "peruskuukausia" ole turhan usein. Ja jossei hevonen ole rempan tarpeessa, löytyy pohjaton arjen rahareikä jostain muualta. Yllätyksiin olisi toki hyvä varautua, muutenkin kuin jo valmiiksi lähes tappiinsa vedetyllä luottokortilla. Pelkästään suuntaa antavalla budjetoinnillakin saisi varmasti ihmeitä aikaan...

\[caption id="attachment_1666" align="alignnone" width="1000"\]![](/images/F203FF85-1397-4D24-A647-2E87FA56FCED.jpeg) Meille tuli kevät viikossa! Sotilas nauttii kovaa vauhtia lämpenevistä säistä - se on ehdottomasti enemmän kesähevonen.\[/caption\]

Tänä vuonna olen vähän skarpannut ja pitänyt kirjaa Sotilaan kuluista. Yleensä kustannuksia ei kannata turhan tarkasti laskeskella (tulee vain paha mieli), mutta tällä kertaa yllätyin jopa aavistuksen positiivisesti. Tammi-maaliskuussa jäimme Sotilaan kanssa karvan alle kahteen tonniin. Jatkuvan henkilökohtaisen konkurssini syy ei siis ainakaan alkuvuoden osalta löydy hevosharrastuksesta, heh.

\[caption id="attachment_1665" align="alignnone" width="1000"\]![](/images/MG_3283.jpg) Tämä on muutaman viikon takaa. Sotilas ei ole luonnostaan mikään varsinainen liitokavio, mutta etenkin nyt lopputalvesta ajatus on alkanut kulkea selvästi aiempaa enemmän ylämäkeen. Välillä otteet ovat olleet turhankin totisia.\[/caption\]

Ainakin Kaisa ([Muuliprojekti](https://muuliprojekti.blogspot.fi/2018/03/muulimenot-maaliskuussa-2018.html)) ja Jilla ([Jillan blogi](https://jillanblogi.blogspot.fi/2018/04/kotitallin-ensimmainen-kvartaalitalous.html)) ehtivät omien laskelmiensa kanssa jo ensin, mutta tässä karkea yhteenveto meidänkin ensimmäisen vuosineljänneksemme kuluista.

**Tallivuokra - 1 170€** Täysihoito, 390€/kk

**Ruokinta - 162€** Equsana Champ, magnesium, öljy

**Lääkärikäynnit - 207€** Hammasteknikon tekemä vuosihuolto

**Kengitykset - 105€** Yksi peruskengitys vanhoilla kengillä, pari Razer Propadeja, kaksi irtokenkää

**Ratsastustunnit & ratsutukset - 150€** Kaksi CR-tuntia, kolme ratsutusta

**Varusteet & muut ostokset - 203€** Loimien pesu, Acavallo-romaani, ratsastusloimi, haavaspray, arnikageeli, rintaremmi valjaisiin

**Yhteensä 1 997€**

\[caption id="attachment_1664" align="alignnone" width="1000"\]![](/images/MG_3531.jpg) Tänä keväänä molemmat kentät taisivat olla yhtä aikaa muutaman päivän käyttökelvottomia, mutta muuten ratsastaa on voinut tauoitta. Sotilas kesäkengitetään ensi viikolla huomattavasti kevyempään balanssiin - saa nähdä kuinka paljon askel kevenee!\[/caption\]

Kaiken tämän lisäksi mm. tankkaan tallimatkoja varten hankittua autoa noin 100 eurolla kuukaudessa. Ja maksan muita autoon liittyviä juoksevia kustannuksia niin ikään noin 100€/kk. Eli todellisuudessa talliarki pyörii noin 870 eurolla kuukaudessa. Mielestäni hyvinkin kohtuullinen summa!

Kesä ja valtavat eläinlääkärilaskut ovat kuitenkin taas tuloillaan... Mietimme aiemmin tällä viikolla tulevan laidunkauden laidun- ja rymäjakoja. Olemme siinä mielessä onnekkaita, että Hovilla on runsaasti laidunmaata omassa pihapiirissä, joten hyvinkin yksilölliset laidunratkaisut ovat mahdollisia.

Näillä näkymin Sotilas laiduntaa tänä kesänä yksin, vain päiväsaikaan ja erittäin maltillisen kokoisella, täysin tasaisella alueella. Toivon todella, että tänä vuonna voin käyttää kesälomani ja kesätyörahani hieman positiivisempiin aktiviteetteihin kuin loukkaantuneen hevosen kuntoutteluun.
