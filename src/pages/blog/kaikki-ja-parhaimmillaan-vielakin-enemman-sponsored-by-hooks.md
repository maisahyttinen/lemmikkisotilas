---
title: "Kaikki, ja parhaimmillaan vieläkin enemmän. Sponsored by Hööks."
date: 2015-03-18
id: "889"
path: "kaikki-ja-parhaimmillaan-vielakin-enemman-sponsored-by-hooks"
coverImageId: ""
template: blog-post
post_button_label: "Lue lisää"
---

Täällä on ollut ihan häpeällisen hiljaista. Siitä huolimatta minäkin sain kutsun [**Siirin**](http://skaskinen.blogspot.fi/) järjestämään bloggaajatapaamiseen Ylöjärven [**Hööksille**](http://www.hooks.fi/). Tutustuimme Hööksiin yrityksenä, tämän kevään mallistoon ja toisiimme. Meidät otettiin älyttömän lämpimästi vastaan ja viihdyimme jopa aiottua pidempään. Hööksiin olin aikaisemmin tutustunut lähinnä satunnaisena asiakkaana, joten mitään kovin vahvaa ennakkokäsitystä yrityksestä ei ollut. Bloggaajistakin valtaosa oli tuttuja vain blogiensa takaa. Tutustumista siis riitti!

**Tämä postaus on toteutettu yhteistyössä Hööksin kanssa.**

[![](/images/IMG_1747_.jpg)](http://1.bp.blogspot.com/-CXu00jglnuw/VQnr6swm2GI/AAAAAAAAJRk/5xiTHZMUFPE/s1600/IMG_1747_.jpg)

Hööksillä on pitkä perheyrityshistoria. Toimintaa johdetaan nykyäänkin Ruotsista käsin pitkälti perheyrityksen tapaan. Tällä hetkellä liikkeitä on noin 50, neljässä Pohjoismaassa. Noin 40 miljoonan euron liikevaihdolla Hööks on alansa johtava yritys koko Skandinaviassa. Valtaosa myytävistä tuotteista on Hööksin omaa suunnittelua. Varsinaisia omia brändejä on muutama; ehkä tunnetuimpina Gold Medal, JH Collection ja Claridge House. Hintaa ja laatua löytyy laidasta laitaan, joskin esimerkiksi halvimmatkin nahkavarusteet tuntuvat monen vastaavan hintaisen kilpailijan tuotteita huomattavasti laadukkaammilta. Omien tuotteidensa lisäksi Hööks myös jälleenmyy joitakin nimekkäitä laatumerkkejä. Valikoimista löytyy esimerkiksi Ariatin, Bucaksen, Horsewaren ja Back On Trackin tuotteita. Kaikki tuotteet ovat saatavilla sekä liikkeissä että nettikaupassa, lukuunottamatta joitakin vaikeasti toimitettavia suuria tuotteita (esim. kottikärryt).

[![](/images/IMG_1754_.jpg)](http://4.bp.blogspot.com/-97G-xfsWKeU/VQnr7Z6sSkI/AAAAAAAAJRo/eFT3S3Vee0Q/s1600/IMG_1754_.jpg)

Hööks on ulkoistanut tuotteiden valmistuksen (ja niihin liittyvän logistiikan). Tuotteita valmistetaan ympäri maailmaa, Keski-Euroopasta Intiaan, yleensä raaka-aineiden alkuperämaassa. Etenkin työoloiltaan tunnetusti heikoissa valtioissa sijaitseva tuotanto herättää väkisin kysymyksen, kuinka eettisesti valveutuneesta yrityksestä on kyse. Hööks on maailman mittakaavassa pieni toimija, joten se pyrkii vaikuttamaan tuotannon eettiseen ja ekologiseen puoleen lähinnä olemalla mukana kansainvälisissä sopimuksissa ja käyttämällä samoja ehtoja noudattavia tuottajia. Tuotteet sisäänostetaan eri tuotteisiin erikoistuneiden sisäänostajien kautta, jotka pyrkivät vierailemaan tehtailla vähintään kerran vuodessa. Eettisyys ja ekologisuus ovat yleismaailmallisesti tärkeitä aiheita, mutta myös merkittävä imagokysymys. Pohjoismaiseen tapaan Hööks pyrkii siis siltä osin kehittymään jatkuvasti entistäkin vastuullisempaan suuntaan.

Toinen ehdottomasti kiinnostava aihe oli ratsastuskypäriä koskevien EU-direktiivien uudistuminen. Opiskelujeni puolesta olen aika hyvin perillä siitä miten kyseisiä päätöksiä tehdään, mutta niiden käytännön toteutus jää harmillisen pienelle huomiolle. Hööks on ollut jo jonkin aikaa tietoinen, että kypärien turvallisuustason nostoa tullaan vaatimaan. Säädösten mukaisia turvakypäriä ollaan siis valmiita valmistamaan heti kun lopullinen päätös tulee. Tällaisessa asiassa nopeus lienee iso kilpailuvaltti. Turvallisuus on otettu Hööksillä vakavasti muutenkin; tälläkin hetkellä valikoimista löytyy esimerkiksi sellaisia turvaliivejä, jotka ylittävät reilusti EU:n vaatimukset.

[![](/images/IMG_1744_.jpg)](http://1.bp.blogspot.com/-wRrfQ7Ixpic/VQnr6uRtHOI/AAAAAAAAJRg/xd1Q7NN9ZWA/s1600/IMG_1744_.jpg)

Tänä(kin) keväänä kirkkaat värit ovat pinnalla. Hillitymmän pukeutumisen ystävänä arvostan, että valtaosasta tuotteita on saatavilla myös klassiset perusvärit (tummansininen, musta, ruskea jne.). Näkemykseni ratsupuolen vaatteista on kovin kapea, joten etenkin laaja suitsi- ja loimivalikoima saivat suurimman huomioni. Hööksin omia loimia olen käyttänyt jo vuosia, pääasiassa mahtavien kuviointien vuoksi. Koot ovat sen verran reiluja, että pieni ja pyöreä Sotilas mahtuu ponimallistojenkin loimiin mainiosti. Suitsia on tarjolla ihan joka makuun - kaikkein yksinkertaisimmista perussuitsista todella koristeltuihin. Pidän Hööksin tuotesuunnittelussa siitä, että yksityiskohtia on poimittu sieltä täältä. Esimerkiksi pikalukolliset Hunter-suitset ovat todella kohtuuhintainen vaihtoehto Dyonin vastaaville (jotka eivät muuten nopean Horse Fair -käpelöinnin perusteella ole niin megahyvää materiaalia, että yli kaksinkertaista hintaa kannattaisi maksaa).

[![](/images/IMG_1761_.jpg)](http://3.bp.blogspot.com/-z1gCLTwQekA/VQnr7sCbH_I/AAAAAAAAJR0/RRYcV_8i1PE/s1600/IMG_1761_.jpg)

Kaikkineen Hööksistä jäi helposti lähestyttävä ja jollain tapaa "kotimainen" mielikuva. Meidät vastaanottaneet Ylöjärven myymäläpäällikkö ja Suomen maakoordinaattori olivat molemmat sellaisia ihmisiä, joiden kanssa olisi ehdottomasti ilo asioida uudestaan tai tehdä vaikka töitäkin. Se kertoo yrityksestä paljon jos työntekijät edustavat työnantajaansa aidosti ylpeinä. Olen vaikuttunut!

Muutenkin täydet pisteet Siirille ja Hööksille tapahtuman järjestämisestä. Juttua ja aikaa riitti, ruuan ystävä iloitsi pienistä (ja hitsin hyvistä) syötävistä ja tunnelma oli kaikkineen sellainen jota bloggaajien ja hevosalan yritysten välille toivoisi. Ja tottakai kiitos [Aada](http://aadanhevoselamaa.blogspot.fi/), [Laura](http://laepinelamaa.blogspot.fi/), Annika, [Aino](http://aiinon.blogspot.fi/), [Petra](http://petrapalomaki.blogspot.fi/), [Essi](http://essinponiblogi.blogspot.fi/) ja [Kaktu](http://kaktujafutura.blogspot.fi/)! Huisia päästä tutustumaan livenä näin erilaisiin hevosihmisiin.

Mukaan tarttui myös tuote-esittelyn arvoinen tuliainen Sotilaalle. Siitä lisää vielä myöhemmin!
