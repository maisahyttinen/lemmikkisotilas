---
title: "# quality since 1918 - # veljeksetwahlstén"
date: 2015-10-03
id: "854"
path: "quality-since-1918-veljeksetwahlsten"
coverImageId: ""
template: blog-post
post_button_label: "Lue lisää"
---

Jatkoa syksyn bloggaajatapaamisille! Kävimme viikko sitten tutustumassa Lahden Jokimaalla **[Veljekset Wahlsténin](http://veljwahlsten.com/)** syysuutuuksiin. (Kevään postauksen voi käydä lukemassa _[täältä](http://arvaamattomasti.blogspot.fi/2015/03/olla-tiukka-ja-kateva-huikean-pateva.html)_.) Järjestäjä **[Siirin](http://skaskinen.blogspot.fi/)** lisäksi mukana reissussa oli suuri joukko enemmän ja vähemmän uusia bloggaajatuttavuuksia; [Essi](http://essinponiblogi.blogspot.fi/), [Aino](http://aiinon.blogspot.fi/), [Henu](http://henunelamaa.blogspot.fi/), [Jilla](http://jillanblogi.blogspot.fi/), [Idde](http://iddejacoda.blogspot.fi/), [Anniina](http://friisilainen.blogspot.fi/), [Emilia](http://emiliajaoodi.blogspot.fi/), [Jolanda](http://arvonherra.blogspot.fi/), [Annika](http://tarinoitatuntilaiselta.blogspot.fi/), [Moona](http://momoona.blogspot.fi/) ja [Liinu](http://ohjastuntumalla.blogspot.fi/). Jaoimme aiheet etukäteen ja minä käsittelen pääasiassa **jalanhoitotuotteita**. Em. blogeista voi käydä tutustumassa tarkemmin yritykseen ja liiketiloihin, uutuustuotteisiin, lisäravinteisiin ja muihin esillä olleisiin juttuihin!

[![](/images/IMG_1417_.jpg)](http://3.bp.blogspot.com/-LvmJKCxDb70/Vge9aMI7fMI/AAAAAAAAKI4/JrTnS4PSKsM/s1600/IMG_1417_.jpg)[![](/images/IMG_1420_.jpg)](http://4.bp.blogspot.com/-_Tr94AqsqB4/Vge9aESLpKI/AAAAAAAAKIw/sHX9JVaRwcg/s1600/IMG_1420_.jpg)

[![](/images/IMG_1430_.jpg)](http://3.bp.blogspot.com/-SKbx-KZ1drE/Vge9aMzv0cI/AAAAAAAAKI0/d9Rgn9KEZRk/s1600/IMG_1430_.jpg)

Wahlsténille on aina yhtä mukava tulla käymään. Se on tuttu liike jo yli kymmenen vuoden takaa - vaikka tällä kertaa lähdin reissuun Lappeenrannasta, niin aikaisemmin se on ollut lähin hevostarvikeliike. Lapsena viehätti lähinnä valtava valikoima tyylikkäitä varusteita, mutta viimeaikoina olen iloinnut etenkin asiantuntevasta ja älyttömän hyvästä palvelusta. Ostin Wahlsténilta kesällä koulusatulan - juuri helpommin ja mukavammin eivät satulakaupat olisi voineet sujua. Satulamyynti on kuitenkin vain pieni osa liiketoimintaa.

Wahlstén valmistaa Jokimaalla käsin tehtyjä nahkavarusteita sekä ratsuille (**W-Profile**) että ravihevosille. Valikoimiin kuuluvat myös **Horse Comfortin** hevostarvikkeet sekä Lami-Cellin, TRM:n, Farnamin ja monen muun laatumerkin tuotteet. Wahlstén on pääosin tukkuliike, joten varusteita on Jokimaan liikkeen lisäksi tarjolla yli 300 jälleenmyyjällä ympäri Suomen. (Mm. eri kokoiset hevosvarusteliikkeet ja ketjut, kuten Agrimarket ja Puuilo.) W-Profilen tuotteita voi ostaa myös _**[nettikaupasta](http://www.w-profile.com/)**_.

Pidän Wahlsténissa erityisesti siitä, että kaikki nahkavarusteet ovat laadultaan aina parasta. Hyvin hoidettuna valjaat kestävät käytössä vuosikymmeniä. Käsin valmistaminen on niin kallista, ettei materiaaleista kannata tinkiä. Pohjoismaisen, hitaasti kasvaneen naudan nahka on kaikkein paksuinta, tasalaatuisinta ja laadukkainta. Lisäksi se soveltuu parhaiten pohjoisiin olosuhteisiin. Kaikki nahkavarusteet on valmistettu ruotsalaisesta, ekologisesti kasviparkitusta **Tärnsjö-nahasta**. Wahlstén on kouluttanut työntekijänsä itse ja osa on ollut talossa yli 20 vuotta. Täysin perustellusti suomalaista käsityötä parhaimmillaan.

[![](/images/IMG_1591_.jpg)](http://2.bp.blogspot.com/-Tpb-0Bn9tMc/Vge9dT-OT-I/AAAAAAAAKK4/tUxRzDnXmvw/s1600/IMG_1591_.jpg)

[![](/images/IMG_1495_.jpg)](http://4.bp.blogspot.com/-G9dNhTMdMdI/Vge9bf8jUuI/AAAAAAAAKJA/mJTN_XtOjNo/s1600/IMG_1495_.jpg)

Erilaiset linimentit ovat kuuluneet Wahlsténin valikoimaan jo 25 vuotta. Valikoima on varmasti ainakin Suomen laajimpia ja hyllystä löytyy jokaiselle jotakin; rentouttavasta inkivääri + MSM -linimentistä ammattilaisten suosimiin jodipliistereihin. Omien W-tuotteiden lisäksi on tarjolla erilaisia linimenttejä ja pliistereitä myös muilta merkeiltä; esimerkiksi irlantilaisen **TRM:n** ja amerikkalaisen **Farnamin** tuotteet. Wahlsténilla on Jokimaalla valtava varasto, joten liikkeessä voidaan pitää tarjolla vastaavia tuotteita monelta eri valmistajalta. Harvassa myymälässä pääsee valitsemaan esimerkiksi kylmäsavea useasta eri vaihtoehdosta. Ja eri kokoisissa pakkauksissa tottakai.

Wahlsténilla on kattava _**[kuvasto](http://epaper.fi/read/1946/s9K78o86)**_ esillä myös netissä, mutta siinä on esillä vain pieni osa liikkeestä löytyvistä jalanhoitotuotteista.

[![](/images/IMG_1593_.jpg)](http://1.bp.blogspot.com/-OARWRy0faYY/Vge9dsJ0wkI/AAAAAAAAKJs/NpV4EJ7GZyw/s1600/IMG_1593_.jpg)

[![](/images/IMG_1594_.jpg)](http://1.bp.blogspot.com/-zIrq9M8eSAY/Vge9eCNqFpI/AAAAAAAAKKw/LLI5LH-fG7A/s1600/IMG_1594_.jpg)[![](/images/IMG_1596_.jpg)](http://2.bp.blogspot.com/-rz81OiDvazk/Vge9fLCXilI/AAAAAAAAKKs/qruXHCCk4Gk/s1600/IMG_1596_.jpg)

Jalkoja (tai ylipäätään koko hevosta) ei ole ilman kavioita. Kavionhoito ja kengitys ovat ehdottomasti yksi niistä arkipäiväisistä asioista, joilla jalkaterveyttä voidaan varjella ja parantaa. Wahlstén on aina ollut se liike, josta löytyy ihan kaikki mitä kengityksessä voi ikinä keksiä tarvita. Ihan älyttömän suuri valikoima "tavallisia kenkiä", ehdottomasti Suomen laajin hyllyvalikoima erikoiskenkiä, laadukkaat työkalut ja kavionhoitoaineet sekä harrastajalle että ammattilaiselle. Yhdestä paikasta saa kerralla kaiken. Meillä on ollut jo jonkin aikaa **Carr & Day & Martinin Hoof oil -kavioöljy**. (Oranssi purkki oikeanpuolimmaisessa pikkukuvassa.) En ole kovin suuri kavioöljyjen ystävä, käytän mieluummin rypsiöljyä, mutta tämä on ollut positiivinen yllätys. Moni kaviöljy jättää kavioon pitkäksi aikaa vettä hylkivän pinnan (mikä joskus on toki tarkoituskin), mutta tätä on voinut käyttää ihan pelkästään ulkonäköä huolitellessa. Vedenkestävä kerros kuluu pois päivässä parissa. Kiiltävät tummat kaviot pysyvät kuitenkin siistinä esimerkiksi koko kilpailu- tai klinikkapäivän.

[![](/images/IMG_1581_.jpg)](http://4.bp.blogspot.com/-7fVYD3sZe-g/Vge9b56xMYI/AAAAAAAAKJU/DuA0V9NkLC0/s1600/IMG_1581_.jpg)[![](/images/IMG_1612_.jpg)](http://4.bp.blogspot.com/-ILIQbzg4SME/Vge9fy7lNmI/AAAAAAAAKKk/VqqgQFb61Og/s1600/IMG_1612_.jpg)

Hyvinvointi perustuu tottakai sille, että hevonen on kehittynyt ja kasvanut hyvin. Wahlstén myy TRM:n lisäravinteita, joista löytyy terveyttä tukevia tuotteita varsasta aina vanhuuteen saakka. Varsan kehitykseen voidaan vaikuttaa paljon jo kantoaikana. Lähtökohtaisesti terveestä ja hyvinvoivasta tammasta syntyy hyvin kehittynyt ja terve varsa, mutta kaikki puutteet eivät näy päällepäin. Kehittyvä varsa tarvitsee esimerkiksi paljon tiettyjä mineraaleja, hivenaineita ja aminohappoja, joita myös tamma itse kuluttaa koko ajan. Puutos syntyy helposti. **TRM Calphormin** sisältää mm. suuret pitoisuudet kalsiumia, fosforia, sinkkiä ja magnesiumia. Tammalle sitä voidaan syöttää kolme viimeistä kantokuukautta sekä imetysaikana, ja varsalle aina vieroituksesta 2-vuotiaaksi. Se tukee etenkin luuston kehitystä ja vähentää tutkitusti mm. irtopalojen määrää. **TRM Hoofmaker** on suunniteltu tukemaan tervettä kavion kasvua.

[![](/images/IMG_1588_.jpg)](http://2.bp.blogspot.com/-215-Sp8aTho/Vge9cnXOnoI/AAAAAAAAKJg/HQYJIi4TzZM/s1600/IMG_1588_.jpg)[![](/images/IMG_1604_.jpg)](http://3.bp.blogspot.com/-wLVCcJfe9yQ/Vge9fbMxydI/AAAAAAAAKKE/dZCIzsd3tl8/s1600/IMG_1604_.jpg)

Välipohjien käyttö on lisääntynyt huomattavasti viime vuosina. Ja tottakai Wahlsténin valikoima on laajentunut yhtä matkaa. Esimerkiksi suositut **Shocktamerit** ja uutuuspohjalliset **Razer Propadit** löytyvät suoraan hyllystä. Välipohjan tarkoitus on toimia ylimääräisenä iskunvaimentimeja ja suojata kaviota esimerkiksi silloin kun kavion pohja on syystä tai toisesta ohut ja arka. Jälkimmäisestä syystä meillä on ollut koko kesän ja syksyn käytössä Shocktamerit, joihin olen ollut erittyäin tyytyväinen. Talveksi ajattelin kuitenkin vaihtaa Propadeihin - ylimääräisen "pehmusteen" säteen kohdalla olisi tarkoitus lisätä verenkiertoa kaviossa. Uusien "erikoispohjallisten" lisäksi Wahlsténin valikoimasta löytyvät edelleen myös kumi-, nahka- ja huopavälipohjat.

[![](/images/IMG_1617_.jpg)](http://3.bp.blogspot.com/--LcQ3rZafg8/Vge9gGLAXbI/AAAAAAAAKKY/iorMBPwZj9Q/s1600/IMG_1617_.jpg)

[![](/images/IMG_1564_.jpg)](http://1.bp.blogspot.com/-3cXFcH7otFk/Vge9jCR-2jI/AAAAAAAAKK0/fKVhC8HfLDs/s1600/IMG_1564_.jpg)[![](/images/IMG_1676_.jpg)](http://1.bp.blogspot.com/-vXMejx_2eoE/VhBDSL0nNtI/AAAAAAAAKLs/vpNIDCPCeTU/s1600/IMG_1676_.jpg)

Suojat ovat kaikkein konkreettisin keino varjella jalkoja. Wahlsténin suojavalikoima kokonaisuudessaan on melko laaja, mutta valtaosa suojista on tarkoitettu pääasiassa ravihevosille. Ratsuille on tarjolla mm. Lami-Cellin ja Horse Comfortin laadukkaita perussuojia. Wahlsténin oman merkin alta löytyvät jalkojen kylmäykseen tarkoitetut **W-Ice wrapit**, jotka on tarkoitus viilentää pakastimessa. **W-Healing wrapit** ovat periaatteeltaan samanlaiset kuin Back on Trackit. Ne sisältävät keraamisia kuituja, jotka heijastavat ruumiinlämmön takaisin ja kiihdyttävät verenkiertoa ja aineenvaihduntaa. Tarroilla kiinnitettävillä wrapeilla jalkoja on helppo hoitaa joka päivä.

Jalanhoidossa ei ole mitään ihmeitä tekevää tuotetta tai varustetta. Kaikkein suurin merkitys on sillä miten asiat tehdään joka päivä - toimivat rutiinit ovat kaikkein parasta ennaltaehkäisyä. Säännöllinen laadukas liikunta, hyvä kengitys, huolellinen verryttely, jalkojen suojaaminen kolhuilta ja kylmääminen rasituksen jälkeen riittävät perusterveellä harrastehevosella jo pitkälle.

[![](/images/IMG_1643_.jpg)](http://1.bp.blogspot.com/-NBvnUXFYTbA/Vge9hnCASDI/AAAAAAAAKKc/_RL15OfqO1U/s1600/IMG_1643_.jpg)

Meilläkin on pari kolme jalanhoitotuotetta päivittäisessä käytössä. Olen jo jonkin aikaa etsinyt vaihtoehtoa vedellä/jääpaloilla kylmäämiselle, joten Sotilas sai tuliaisena **TRM:n kylmäsavea**. Wahlsténin oma **arnikageeli** sen sijaan on tuttu tuote, jota on kulunut jo pullotolkulla. Sotilaalla on tällä hetkellä etujaloissa Shocktamer-välipohjat ja olen ollut ihan tyytyväinen. Uskon kuitenkin, että kavion verenkiertoa aktivoivat **Razerin Propadit** ovat vähintään kokeilemisen arvoiset. Näistä, ja muista ostoksista, lisää vielä myöhemmin!
