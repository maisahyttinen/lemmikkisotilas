---
title: "Minä olen puita metsässä. Minä olen kanto tiedätsä."
date: 2018-05-13
id: "1805"
path: "mina-olen-puita-metsassa-mina-olen-kanto-tiedatsa"
coverImageId: "1811"
template: blog-post
post_button_label: "Lue lisää"
---

![](/images/MG_5260-1.jpg)

Kevät etenee niin älyttömällä vauhdilla, ettei millään meinaa pysyä mukana. Oma lukuvuoteni päättyi vihdoin keskiviikkona, hevoset ovat päässeet jo hetkiksi vihreälle ja ulkona tarkenee teepaidassa. Kaiken tämän vihreän ja lämmön keskellä tuntuu hassulta, että vielä reilu viikko sitten oli lähes syksyisen harmaata ja koleaa (kuten näistäkin kuvista näkyy). Kevät on ehdottomasti oma lempivuodenaikani!

![](/images/MG_5125-1.jpg)

Koko tämä vuosi on sujunut jotenkin pelottavan ongelmitta. Muutamat viime viikot ovat kuitenkin taas muistuttaneet, että vaisummillekin jaksoille on arjessa paikkansa. Tällä kertaa vaiva on ollut tympeän tavallisesti lihaspuolella. En tiedä onko syy hieman myöhästyneessä kesäkengityksessä, kevään kylmien aamujen kevennetyssä loimituksessa vai jossain muualla, mutta jumit ovat tällä kertaa olleet sitkeässä.

Mistään kovin draamaattisesta ei onneksi ole ollut kyse. Sotilas ei vain oikein ole ollut parhaimmillaan - tekeminen muuttui ihan viikon sisällä väkinäiseksi ja sellainen rento ilo jäi taka-alalle. Tasaisen kireä koko hevonen, myös henkisesti. Vähemmän on ollut enemmän koko tämän vuoden (Sotilasta on ratsastettu 2-4 kertaa viikossa), mutta nyt kalenteri on ollut entistäkin kevyempi.

Ratsastukset ovat jääneet pariin kertaan viikossa ja sisältäneet lähinnä maastoilua, hidastempoista venyttelyä ja kevyitä puomitehtäviä. Noin kerran viikossa Sotilas on hölkkäillyt liinassa juoksutusavun kanssa. Muuten se on saanut rauhassa nauttia kevyestä hieronnasta, auringosta ja laitumen ensivihreistä.

\[caption id="attachment_1814" align="alignnone" width="1000"\]![](/images/FFF2A272-7AEF-4CEA-B0B2-5A623C4BE245.jpeg) Chia de Gracian huhtikuun boksi; tyrnirouhe, nestemäinen E-vitamiini, nokkonen, Super Green -viherjauheseos ja oluthiivapelletti.\[/caption\]

[Chia de Gracian](https://www.chiadegracia.fi) huhtikuinen yllätysboksi saapui sopivaan hetkeen. B-vitamiinipitoinen **oluthiivapelletti** pääsi käyttöön muutama viikko sitten, heti lihasongelmien ilmestymisen jälkeen. Lihasjäykkyys ja muut lihasten toimintahäiriöt ovat yksi B-vitamiinien puutosoire, eikä pienestä lisäboostistakaan ole haittaa. Myös **E-vitamiinilla** on oma osansa lihasaineenvaihdunnassa ja etenkin kevättä kohti köyhtyvä talviruokintakausi ja raskas liikunta lisäävät sen tarvetta.

Sotilaan karvanvaihto on osoittautunut joka kevät jokseenkin työlääksi. Nyt klipattuna se vaihtaa karvansa hieman paremmin, mutta kaikista tempuista huolimatta toivomisen varaa on edelleen. Huhtikuun boksin suosikkituotteeni on **Super Green -viherjauheseos** - ihana piparmintun tuoksu levisi pussin avaamisen jälkeen hetkessä koko asuntoon. Piparmintun lisäksi se sisältää spirulinaa, vehnänorasta, nokkosta, merilevää, alfa-alfaa ja voikukanlehteä. Kaiken tämän pitäisi tukea ja vauhdittaa karvanvaihtoa.

![](/images/6215BB6D-4B53-46B1-BC4E-2E67069C586D.jpeg)

Rautapitoinen **nokkonen** on meille jo ennestään kovin tuttu kasvi. Muutamana keväänä olemme keränneet itse nuorta nokkosta kuivattavaksi, mutta pakko myöntää, että työtä on melkoisesti siihen nähden, että kotimainen valmiiksi kuivattu nokkonen maksaa Chia de Gracialla 22 euroa / kilo. Korkeiden kivennäis- ja hivenainepitoisuuksiensa lisäksi nokkonen helpottaa myös hengitystieoireita, jotka näin pahimpaan siitepölyaikaan vaivaavat montaa muuten tervettäkin hevosta.

Iloisen värinen ja voimakkaan tuoksuinen **tyrnirouhe** sen sijaan on boksin ainoa tuote, jota en tunne lainkaan. Se sisältää valtavan määrän erilaisia vitamiineja, betakaroteenia ja flavonoideja. Pelkän vitamiinitäydennyksen lisäksi tyrni sopii myös vatsahaavan ravitsemukselliseksi tukihoidoksi. Perheemme pieni shetlanninponi Libby on pärjännyt hyvin toissasyksyisen kaviokuumeen jälkeen, mutta 26 vuoden kunnioitettava ikä alkaa jo vähitellen näkyä. Uskon, että vatsaystävällisestä tyrnirouheesta on sille vielä enemmän hyötyä kuin Sotilaalle. Saa nähdä, mitä vanhus tuumaa!

Chia de Gracian Mirva Kettunen luennoi hevosten superfoodeista Keravan Horse & Ridersissa keskiviikkona 30.5. Lisätietoja ja ilmoittautumisohjeet löytyvät [täältä](https://www.facebook.com/horseriderfi/photos/a.149623311844542.32477.149028548570685/1113246518815545/). Ajattelin lähteä kuuntelemaan ilmaisluentoa itsekin!

\[caption id="attachment_1806" align="aligncenter" width="768"\]![](/images/55FCFC16-DEC8-432B-BFEA-26F2A17EE64C.jpeg) Talvella maastoilu jäi vähemmälle, mutta nyt olemme päässeet tutkimaan kovaa vauhtia kuivuvia lähimaastoja. Kilometritolkulla vanhaa mäkistä pururadanpohjaa! / Sotilas on aika suuri arkivenyttelyn ystävä.\[/caption\]
