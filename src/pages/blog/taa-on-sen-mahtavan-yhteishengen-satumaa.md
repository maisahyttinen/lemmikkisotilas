---
title: "tää on sen mahtavan yhteishengen satumaa."
date: 2013-12-22
id: "926"
path: "taa-on-sen-mahtavan-yhteishengen-satumaa"
coverImageId: ""
template: blog-post
post_button_label: "Lue lisää"
---

Muutama päivä poissa kotoa piristi taas hurjasti. Tykkään kyllä jokapäiväisistä rutiineistani täällä, mutta lumien mukana häipyi mielenkiinto kaikkeen puuhailuunkin. Inhoan tätä melkein ympärivuorokautista pimeyttä.. Viime viikolla lumi suli päivisin vähitellen vedeksi ja jäätyi yöllä, joten piha muuttui luistinradaksi. Libbyllä ei ole ongelmaa jäiselläkään pohjalla, mutta torstaiaamuna Sotilas liukastui nurin matkalla tarhaan. Melkein koko viikonlopun on satanut vettä ja lumien perässä lähtevät nyt onneksi jäätkin. Onneksi en hokkikengittänyt Sotilasta vielä.. Tarha on ihan välttävässä kunnossa, paikoitellen täysin sulakin, eikä pihan ulkopuolelle ole asiaa. Seuraavan 10 päivän sääennuste lupaa pelkkää lämmintä ympäri vuorokauden, joten hokeille ei taida olla tarvetta ihan lähitulevaisuudessa. Tosin maailmanloppu taitaa tulla aiemmin kuin meidän ratsastuspaikkamme sulavat.. Saako tilata yhden talven, jooko?

Juuri nyt lojun sängyssä enkä keksi nykytilanteesta kauheasti valittamista. Torstaina mökkeilyä kavereiden kanssa, perjantaina koulun puurojuhla ja kiva viikonloppu Vilpun kanssa Helsingissä. Paljon hyvää seuraa ja hyvää syötävää. Jouduin muutaman viikon pakkolomalle tupsulasta ratsastustuntitoiminnan jäädessä joulutauolle, joten pakon edessä on keksittävä jotain muutakin tekemistä. Lepäily, syöminen ja Breaking Bad kuulostaisi mahtavalta! Sotilaankin kanssa täytyy puuhailla jotain kivaa, käydä vaikka pitkillä kävelyillä. Se on mukavaa meistä molemmista ja kaveri on helppo ottaa mukaan jutteluseuraksi.

Olin tosiaan monta päivää täydellisessä blogipimennossa (vaikka iphone aika tiiviisti kädessä onkin), ja sen asian suhteen paluu arkeen oli raaka. Aktiivisesti seuraan kourallista hyväksi toteamiani blogeja, mutta etenkin viimeaikoina olen laajentanut valikoimaani ehkä vähän turhankin löyhin kriteerein. Olen kaivannut hieman vertailukohdetta, joten tällä hetkellä listalta löytyy hyvin sekalainen valikoima lämminveriblogeja. Valitettavasti suurin osa niistä on kammottavaa luettavaa! Oikeastaan olin sanaton selattuani uusimmat postaukset läpi. Olin 15 aloittaessani blogin kirjoittamisen ja kieltämättä minunkin ensimmäiset juttuni olivat aika lapsellisia (käykää kurkkaamassa, ne ovat julkisia edelleen), mutta joidenkin asioiden suhteen linjani on ollut sama alusta saakka. Hyvä niin, muuten olisin jo aikoja sitten päätynyt sensuroimaan vaikka mitä vanhoja tekstejä. Tässäpä tätä.

[![](</images/_full+(2).jpg>)](<http://2.bp.blogspot.com/-6DSq3T0UlpQ/Urdx15yvkNI/AAAAAAAAHpk/7TpMob33UMY/s1600/_full+(2).jpg>)

**Raastavimmat TOP 3**

**Kuvien/videoiden ym. materiaalin puolustelu**  
"_Älkää kommentoiko tät kuvaa vaik poni näyttää iha eläinsuojelutapaukselt!_", "_Tiiän et oon ihan perunasäkki mut älkää valittako!_", "_Emmä voi sille mitää et nää kaikki kuvat on tämmösii kamalii, älkää tulko ulvoo!!_" "_Kyl mä tiiän et oon liian pitkä ja painava ja huono ratsastaan, antakaa mun olla!!_" ... Ja niin edelleen! Että ARGRHRGRHEHRH vaan teille kaikille jotka tunnistitte itsenne! Miksi ihmeessä julkaista mitään, mitä täytyy heti perään selitellä? Jos näytät videolla perunasäkiltä, et julkaise sitä kyseistä videota. Jos hevonen on kuvassa likainen, takkuinen ja näyttää vihaiselta, et julkaise sitä kuvaa. Helppoa? Kriittinen analyysi omasta ratsastuksesta tai hevosen nykykunnosta antaa lukijoille mahdollisuuden osallistua keskusteluun ja tekee epäedustavasta materiaalista edes hieman tarkoituksenmukaista. Ruma kuva ja kielto kommentoida on vain ruma kuva ja typerä yritys välttää negatiiviset kommentit.

**Kommenttien ruotiminen postauksissa**  
Bloggerissa on edelleen mahdollista lukea kommentit etukäteen ja valita itse ne, jotka haluaa julkaista. Ottakaa ihmeessä käyttöön se ominaisuus mikäli negatiiviset kommentit ottavat tunteisiin niin kovin, että niitä täytyy seuraavassa postauksessa selitellä kaikille lukijoille. Oikeasti valtaosaa ei kiinnosta pätkääkään jos joku anonyymi on kommentoinut edelliseen postaukseen "_oot ruma_" tai jotain muuta yhtä rakentavaa. Muutenkin minkä tahansa kommentoinnin ruotiminen vielä erikseen postauksissa on täysin turhaa, ellei kommenteista ole aihetta kokonaiseen postaukseen. Kiinnostuneet osaavat kyllä käydä lukemassa sen mehukkaan draaman ihan sieltä kommenttiosiostakin. Vastatkaa kysymyksiin, ja etenkin niihin negatiivisiin kommentteihin, pelkästään kommentoijalle, älkää kaikille lukijoille! Jos en ole kysynyt aiotko tehdä vatkaaville käsillesi jotain, en halua myöskään kiukkuista vastausta kys. kysymykseen.

**Kirjoitusvirheet ja ylimielinen suhtautuminen palautteeseen**  
Oikolukekaa, oikolukekaa, oikolukekaa! Ja mikäli ette itse osaa niin käyttäkää tekstinne edes Wordin tai jonkin muun oikolukevan ohjelman kautta.. Yksi ehdottomasti turhauttavimmista asioista on säännönmukaisesti toistuvat lapselliset typot ja kielioppivirheet.. Etenkin mikäli blogi olisi muuten erittäin kiinnostava niin aiheensa kuin päähenkilöidensäkin puolesta. Kaikkein pahinta on kuitenkin "_kirjotan kuule ihan miten huvittaa!!_" -asenne jos joku mainitsee runsaista kirjoitusvirheistä. Saahan sitä kirjoittaa ihan miten lystää, mutta yhdys_sana on yhdyssana eikä lukioilla ole mitään tekemistä lukijoiden kanssa vaikka sitä kuinka hokisikin. (Monelle blogaajalle lukiat ovat tärkeitä ja lukioille oikein kirjoitus voi olla kynnys kysymys! <3)

[![](</images/_full+(1).jpg>)](<http://4.bp.blogspot.com/-S9Z26oJi2oY/UrdxYuQZXdI/AAAAAAAAHpY/fQjtGfOe5E8/s1600/_full+(1).jpg>)[![](/images/_full.jpg)](http://3.bp.blogspot.com/-OwX8_0LFB3A/UrdxYtCbV1I/AAAAAAAAHpU/aBgfRcQQYvs/s1600/_full.jpg)

Talvimölli maaliskuussa 2013. Komea on!

PS. Kilpajuoksijaksi suunniteltu sporttimallin lämminverinen näyttää auttamatta kamalalta talvikarvan, kulahtaneiden lihasten ja heinämahan kanssa. Kauhistelevista kommenteista ei kannata yllättyä. Deal with it tai sitten mars klippaukseen, talviruokinta tarkistukseen ja lenkille! Se hevonen on tehty liikkumaan. Vaihtoehtoisesti voi myös hankkia ponin joka näyttää samalta 100 kiloa sitten ja 100 kiloa myöhemmin, karvaan ja liikutukseen katsomatta.

[![](/images/ak_uusi.jpg)](http://1.bp.blogspot.com/-2H9JzEzjKSU/Urdwjf5s4NI/AAAAAAAAHpE/wAem4HTFslo/s1600/ak_uusi.jpg)
