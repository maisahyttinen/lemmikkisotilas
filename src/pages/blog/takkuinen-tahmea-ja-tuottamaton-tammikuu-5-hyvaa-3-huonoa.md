---
title: "Takkuinen, tahmea ja tuottamaton tammikuu - 5 hyvää & 3 huonoa"
date: 2019-01-26
id: "3597"
path: "takkuinen-tahmea-ja-tuottamaton-tammikuu-5-hyvaa-3-huonoa"
coverImageId: "4184"
template: blog-post
post_button_label: "Lue lisää"
---

Mitä jos ei yhtään huvita?

Tiedän etten ole yksin tyhmän tammikuuni kanssa.  
Jaa omat selviytymisvinkkisi postauksen alle!

![](/images/IMG_5646-1000x667.jpg)

### 5 hyvää

**Tampereen Hevosklinikka**

Teivossa on aina mukava käydä. Rento ja kiireetön tunnelma, mukava henkilökunta ja ammattitaitoinen palvelu. Viime torstain raspauksen perusteella Sotilaan hampaat ovat hyvässä kunnossa - hammaskiveä ja muutama alkava piikki poistettiin. Hampaiden huoltoväli on hammaskiven vuoksi jatkossakin 6kk.

**Blogin uusi ulkoasu**

Tammikuun suurin saavutus. Koko blogi vaihtoi palveluntarjoajaa ja halusin samalla tehdä täyden remontin myös ulkoasuun. Aina helpommin sanottu kuin tehty. Halusin vaalean ja yksinkertaisen ulkoasun joka toimii ja näyttää hyvältä myös mobiilissa. Ihan hyvä tästä tuli!

**Ihan oikea talvi**

Puuterilumi, kirpeä pakkanen ja aurinkoiset talvipäivät. Lumi ja kirkas taivas valaisevat pitkälle iltaan. Sotilaskin on päässyt hankeen sekä ratsastajan kanssa että ilman. En ole varsinaisesti talvi-ihmisiä, mutta tästä pidän! Ilmoittauduin myös MPK:n talviteemaiseen eloonjäämiskoulutukseen maaliskuulle.

**Inspiroivat työprojektit**

Olen tavallaan kateellisena, mutta toisaalta helpottuneena seurannut muiden kesätyönhakua. Mieluisan vakityön ääreltä katsoen hakuprosessi vaikuttaa huomattavasti mielenkiintoisemmalta. Lopputalvi ja kevät tuovat kuitenkin mukanaan niin haastavia, jännittäviä ja inspiroivia työprojekteja, että olen erittäin tyytyväinen nykytilanteeseeni. Toisaalta - uuden MacBookin kanssa mitä tahansa projektia on ilo tehdä.

**Uudet talli- ja ratsastusvarusteet**

Sotilaan varusteiden suhteen olen aina ollut melko tarkka, mutta etenkin omat tallivaatteeni ovat olleet vähän mitä sattuu. Tänä vuonna Kuomat, Equsanan pitkä ratsastustoppatakki ja CRW:n polvipituiset ratsastustoppahousut pitävät minutkin lämpimänä pitkälle kevääseen. Nettikirppikseltä löysin Mountain Horsen ratsastussaappaat 40 eurolla. Virheettömässä kunnossa ja juuri oikean kokoiset!

![](/images/IMG_5629-1000x667.jpg)

![](/images/IMG_5661-1000x667.jpg)

### 3 huonoa

**Kaamosväsymys**

Tänä talvena kaamosväsymys, tai mikälie talvinääntymys, iski kunnolla vasta joulun jälkeen. Mikään uni ei riitä, mikään ei huvita, kiukuttaa eikä mitään saa oikein aikaankaan. Saamaton olo turhauttaa. Haluaisin käpertyä sohvan nurkkaan odottamaan kevättä. Väsymysvilu vie viimeisetkin energiat.

**Kadonnut viikko- ja päivärytmi**

Teen töitä pääosin kotona, luentoja on harvakseltaan pitkin päivää, keskellä viikkoa on vapaapäiviä, tallilla tulee käytyä enimmäkseen aamupäivisin... Kaikki on ihan sekaisin! Kasista neljään -päivät rämpii aikataulun mukaan läpi silloinkin kun ei yhtään huvita, ja illalla on aikaansaanut olo. Nyt arki on paljon hajanaisempaa eikä epäsäännöllinen päivärytmi pidä vauhtia yllä itsestään.

**Luomisen vaikeus**

Tässä yhdistyvät kaksi edellistä. Väsyneenä ajatus tökkii eivätkä rikkonaiset päivät tue luomisprosessia. Ja väkisin kun tekee, ei esimerkiksi blogin kirjoittamisesta saa samanlaista iloa kuin helpompina hetkinä. Toisaalta mitä pidempään tekemistä venyttää, sitä vaikeammalta aloittaminen/jatkaminen tuntuu.

![](/images/IMG_5698-1000x667.jpg)
