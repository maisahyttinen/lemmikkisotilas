---
title: Hevosalan SomeGaala 2020 - "Samaa paskaa joka vuosi!"
excerpt: >-
  Hevosalan SomeGaala 2020 tarjoaa historiansa monipuolisimman ja tähän mennessä
  myös rohkeasti positiivisimman kattauksen erilaisia somevaikuttajia!
  #positiivisempihevosala.
img_path: /images/Kopio_ INFOSTAGE.jpg
slug: positiivisempihevosala
post_button_label: Lue lisää
date: "2020-02-06"
template: page
---

[Playsson.net](https://www.playsson.net/) (ja Hevoslehti Ride!) palkitsee jo viidettä kertaa vuoden parhaita hevosblogeja ja sosiaalisen median vaikuttajia. Riden päätoimittajana päädyin tänä vuonna tuottamaan SomeGaalaa. Ihan vain koska jonkun sekin epäkiitollinen työ on tehtävä. (Oikeasti kyllä tykkään tällaisista projekteista.)

Vaikka olen kasvattanut paksumpaa nahkaa hevossomen parissa jo 10 vuotta, olen sydän hieman syrjällään seuraavat kolme viikkoa.

Miksi?

## Vaikka kaikki muuttuu, yksi ei.

Se kirsikka kakkakukkulan päällä on **roskapalaute.** Eli kaikki se negatiivisuudella kuorrutettu, epäreilu ja julma keskustelu, jota tapahtuma ehdokkaineen ja palkittuineen herättää.

On ilo todeta, että draaman määrä on laskussa, vaikka lukujen valossa kilpailu kiinnostaa vuosi vuodelta yhä useampaa. Siitä huolimatta draamahakuinen ruotiminen tekee suuren varjon tapahtuman ylle - osa jättää osallistumatta kokonaan, koska pelkää mahdollista someajojahtia.

Samasta syystä minäkin heräsin stressileipomaan pullaa pari tuntia ennen ehdokaslistan julkaisua.

Kuinka syvällä oikein ollaan, jos ulkopuolelta tulevan palautevyöryn vuoksi pelottaa järjestää pohjimmiltaan positiivinen ja lähtökohtaisesti provosoimaton tapahtuma?

## Tapahtuman järjestäjäkään ei ole immuuni roskapalautteelle.

Itse asiassa aivan päin vastoin. Järjestäjänä tuntee olevansa osaltaan vastuussa siitä ryöpytyksestä, mitä osallistujat saavat. Emme me halua, että lopputuloksena on pahaa mieltä ja menetettyjä yöunia. Yritämme ennakoida ja ennaltaehkäistä ilmiselvät ansat, mutta tikusta löytyy aina asiaa.

Ja toisaalta tapahtuman saama palaute osuu myös henkilökohtaisesti. Joitain asioita on helpompi hoitaa ja ottaa vastaan organisaation edustajana, mutta lopulta mekin olemme vain kourallinen ihmisiä.

Haukku ei osu suureen produktioon vaan yksittäiseen ihmiseen, jolle projekti on henkilökohtaisestikin tärkeä.

## Tänä vuonna halusin tehdä jotain toisin kuin ennen.

Aiemmin raati on valinnut Blogiexpon ehdokkaat ja yleisö on saanut päättää vain lopputuloksesta. Tänä vuonna myös ehdokasvalinnat tehtiin yleisön ehdotusten perusteella ja muodostunut lista noudatteleekin hyvin tiukasti saamiamme ehdotuksia.

Ehdotusten myötä mukaan nousi paljon uusia ja erilaisia vaikuttajia. Sitä yleisökin toivoi kovasti etukäteen.

Lisäksi ehdokkaita on tänä vuonna yli kaksinkertainen määrä edellisvuosiin verrattuna. Ajattelin, että tarjonta monipuolistuu ja kilpailuasetelma väljenee hieman. Näyttää lupaavalta!

## Halusin myös, että kilpailuaika on aiempaa yhteisöllisempi.

Pitää olla varovainen toiveissaan! Kahdessa päivässä ehdokasporukka otti keskustelun haltuun ja ideoi täysin spontaanisti kiusaamisen vastaisen positiivisuuskampanjan, jolla voimme yhdessä vastata negatiiviseen keskusteluun.

Tähän kiteytyvät kaikki ne syyt, miksi jaksamme yrittää vuodesta toiseen. Sitä yllättävän usein ihmetellään. Ja välillä ihmettelen itsekin.

Jos kilpailun sivutuotteena syntyy positiivinen ja rakentava projekti 30 somevaikuttajan voimin, on tapahtuma onnistunut jo ennen kuin olemme saaneet kilpailun päätökseen!

## \#positiivisempihevosala

Hevosalan SomeGaala 2020 tarjoaa historiansa monipuolisimman ja tähän mennessä myös rohkeasti positiivisimman kattauksen erilaisia somevaikuttajia! Tänä vuonna sanotaan koko porukan voimin _EI_ vastakkainasettelulle ja roskapalautteelle.

Positiivisuuskamppiksen julkaisuja voi ensi viikon aikana seurata Instagramissa häshtägeillä #positiivisempihevosala ja #positiivisuuttahevosalalle. Keskusteluun saa ottaa myös osaa!

[SomeGaalan ehdokkaisiin voi tutustua täällä.](https://www.playsson.net/somegaala-2020-ehdokkaat/)

Yleisöäänestys on auki 10.-16.2. ja voittajat palkitaan GoExpo Horse -messuilla lauantaina 29.2. klo 12:50-13:20 (infolava Ride!).
