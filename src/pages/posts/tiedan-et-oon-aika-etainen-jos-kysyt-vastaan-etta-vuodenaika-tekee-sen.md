---
title: "Tiedän et oon aika etäinen. Jos kysyt, vastaan, että vuodenaika tekee sen."
date: 2018-03-30
id: "1577"
slug: "tiedan-et-oon-aika-etainen-jos-kysyt-vastaan-etta-vuodenaika-tekee-sen"
coverImageId: "1589"
template: "page"
post_button_label: "Lue lisää"
---

Juuri kun kissa saatiin kuntoon, on hyvä aika sairastua itse. Vietin reilun viikon sohvan nurkassa influenssan seurassa ja sillä aikaa ylimääräisiä koulutehtäviä kertyi vähintään toisen viikon verran... Kai tässä vähitellen elämä voittaa ja tehtävävuorikin pienenee, erittäin hitaasti mutta varmasti.

Otto on onneksi ehtinyt ratsastamaan Sotilasta useampaan kertaan viikossa. Kauniit aurinkoiset kevätpäivät on siis hyödynnetty tehokkaasti, vaikka minä olen lähinnä köpötellyt yskien perässä.

\[caption id="attachment_1589" align="alignnone" width="1000"\]![](/images/91E6A001-9012-4D97-AE21-BE824103C2EA.jpeg) Chia de Gracian helmikuun boksi - mustaviinimarjan lehtiä, siankärsämöä, voikukan lehtiä, punajuurta, mustaseljanmarjoja ja kurpitsansiemeniä. Mukana pieni tuoksupussi laventelia.\[/caption\]

Sotilas söi vuosikaudet samoja rehuja - kauraa ja Racingin Proteinia. Luottorehumme raaka-aineita kuitenkin päivitettiin viime vuoden lopulla, enkä ainakaan vielä ole lämmennyt ajatukselle härkäpavusta hevosrehuna. Tutkimme tallikavereiden kesken vaihtoehtoja ja siirryimme yhdessä tanskalaisen Equsanan asiakkaiksi. Toistaiseksi olen ollut erittäin tyytyväinen Sotilaalle valittuun hyvin vähän prosessoituun täysrehumysliin. Rehujen saatavuudessa on toivomisen varaa, mutta laatu on erinomainen. Suurensuuri plussa myös maahantuoja VT-Rentin asiakaspalvelulle!

Rehun vaihdon yhteydessä ajattelin luonnonmukaistaa ruokintaa muutenkin. Miksi ei, meiltä kun löytyy tälläkin hetkellä purkkeja ja lisäravinteita vähän joka lähtöön. Laadukaskin perusrehu kaipaa Suomen vaihtelevissa olosuhteissa kausittaista täydennystä, mutta jatkuva erilaisten teollisten ravintolisien syöttely ei tunnu ainakaan harrastehevosen kanssa tarkoituksenmukaiselta. Meillä perusruokaa täydennetään tästä eteenpäin pääasiassa yrteillä. Sen pitäisi oikein hyvin riittää nykyisessä perustreenissä.

\[caption id="attachment*1606" align="alignnone" width="1000"\]![](/images/IMG_9998*.jpg) Jostain syystä laadunvalvonta oli lopulta kiinnostuneempi rapisevista pakkauksista kuin itse tuotteista...\[/caption\]

Mitä yrttejä sitten pitäisi mihinkin aikaan ja tilanteeseen valita? [Chia de Gracian "yllätysboksi"](https://www.chiadegracia.fi/epages/chia.sf/fi_FI/?ObjectPath=/Shops/2014111704/Products/88) ratkaisi ongelman helposti. Hintaa on toimituksineen 30 euroa, boksi toimitetaan asiakkaan valinnan mukaan yhden tai kahden kuukauden välein ja se sisältää 3-5 ajankohtaisen teeman mukaan valittua tuotetta. Helmikuun boksissa tuli reilun kuukauden annos (yhdelle hevoselle) mustaherukanlehteä, siankärsämöä, voikukanlehteä, punajuurta, kurpitsansiemeniä ja mustaseljanmarjoja.

Kaikkia tuotteita voi halutessaan syöttää yhtä aikaa tai valita syöttöön vain joitakin. Kasviperäisen ruokinnan etuna on ettei esimerkiksi vitamiinien yliannostuksesta ole vaaraa. Elimistö hyödyntää ravintoaineita tarpeen mukaan ja loput poistuvat luonnollisesti. Synteettisten lisäravinteiden kanssa täytyy olla huomattavasti tarkempi etenkin rasvaliukoisten vitamiinien ja joidenkin hivenaineiden suhteen.

Etenkin täyshoitotallissa useamman yrtin tai lisäravinteen syöttäminen samaan aikaan voi olla vähän hankalaa. Itse ratkaisin asian sekoittamalla parin viikon annoksen pieneen kannelliseen ämpäriin, josta ruokkija voi annostella pari sopivan kokoista mitallista sekä aamu- että iltaruuan joukkoon.

![](/images/MG_3297.jpg)

Helmikuun pakettiin oli valittu kylmään ja pimeään vuodenaikaan sopivia, vastustuskykyä tukevia tuotteita. Omat suosikkini ovat ehdottomasti mustaherukan lehdet ja siankärsämö. Vanhempieni tallissa Sotilas on syönyt molempia jo aikaisemmin (itse kerättynä ja kuivatettuna), ja ne ovat tulleet itsellenikin tutuksi haudutetun yrttiteen perusaineksina.

Etenkin mustaherukan lehdet sisältävät valtavasti C-vitamiinia. Ne mm. kohottavat vastustuskykyä, edistävät ääreisverenkiertoa ja sisältävät verrattain paljon lisäenergiaa. Siankärsämöllä on paljon samankaltaisia ominaisuuksia ja lisäksi se esimerkiksi lievittää ja ennaltaehkäisee tulehduksia. Sotilas on nauttinut siankärsämönsä mielellään myös yrttiteeksi keitettynä - toimii hyvin talviseen yskään!

Kurpitsansiemen, punajuuri ja mustaseljanmarjat sen sijaan ovat minullekin täysin vieras lisä hevosen ruokinnassa. Punajuuri ja kurpitsansiemenet sisältävät paljon kivennäis- ja hivenaineita,  ja ne sopivat hyvin luonnolliseksi kivennäislisäksi. Mustaseljanmarjoissa taas on runsaasti etenkin A- ja C-vitamiineja, flavonoideja ja rautaa. Näitä Sotilas ei toistaiseksi syö päivittäin, mutta on päässyt maistelemaan erikseen.

![](/images/MG_3328.jpg)

Tuoreet ruokintamuutokset alkavat näkyä jo selvästi. Treeni ei ole kevään mittaan juuri muuttunut tai lisääntynyt, mutta sellainen pieni pehmeä rasvakerros on sulanut pois koko hevosesta. Se on energinen, hyvällä tuulella ja henkisesti huomattavasti tasapainoisempi ratsastaa. Iho voi paremmin kuin aikaisempina vuosina (Sotilas on yleensä hilseillyt loimituskauden lopulla jonkin verran) ja paksu takajalkakin on viime viikkoina ollut vähemmän paksu. Kaikkineen kevät etenee arveluttavan lupaavasti, säitä lukuunottamatta.

**Seuraavan, huhtikuun alkupuolella saapuvan [CdG-Boxin](https://www.chiadegracia.fi/epages/chia.sf/fi_FI/?ObjectPath=/Shops/2014111704/Products/88) ehtii tilata vielä pääsiäisen aikana!**

Postaus toteutettu yhteistyössä Chia de Gracian kanssa.
