---
title: "Millainen on hyvä tavoite? Tavoitteiden asettamisen ABC & kiiltokuvaharrastajan haaveet kevät-kesä 2019"
date: "2019-04-03"
id: "3796"
slug: "millainen-on-hyva-tavoite-tavoitteiden-asettamisen-abc-kiiltokuvaharrastajan-haaveet-kevat-kesa-2019"
coverImageId: "4180"
template: "page"
post_button_label: "Lue lisää"
---

### Ihan pian some täyttyy ensi kesän bucket list -postauksista ja tavoitteiden suunnittelusta.

Kilpahevosen kanssa tulevan kauden tavoitteita on hauskaa ja hyödyllistä miettiä, mutta harrastepullukan kanssa jo pelkästään tavoitteiden asettaminen tuntuu usein haasteelta.

Tavoitteet tekevät kuitenkin kotiharrastamisestakin mielekkäämpää - miksi tehdä ylipäätään mitään jos ei ole mitään tavoiteltavaa? Rentoutuminen ja eläimen seura riittävät pitkään kannustimeksi harrastaa, mutta ainakin minä kaipaan jotain muutakin mitä kohti pyrkiä. Etenkin jokaisen sairasloman kohdalla.

Olen rento ja aika kunnianhimoton harrastaja, mutta ihan jo Sotilaan oman terveyden vuoksi olen pyrkinyt kehittämään sitä ratsuna edes näennäisen määrätietoisesti. Uskon, että ratsutuksella ja muulla koulutuksella on huomattavia terveysetuja kehonkäytön parantuessa. Ja samalla "joudun" tietysti kehittämään myös itseäni. Jos jo nelikymppisenä voisi sanoa olevansa ratsastaja?

![](/images/augustina-pomelina-ja-unknown-soldier-15-Edit-2-1000x667.jpg)

Tässä postauksessa saatte ihastella kuvasatoa viime kesältä Yyteristä!

Kuva: Mirella Ruotsalainen / [hertjekker.net](http://www.hertjekker.net)

### Motivoivat tavoitteet ovat lähes varma tapa saada hevonen loukkaamaan itsensä vaikkapa tarhassa.

Siitä huolimatta olen miettinyt tälle keväälle ja tulevalle kesälle joitakin sellaisia tavoitteita, jotka haluan Sotilaan kanssa saavuttaa. Ei mitään mahtipontista, mutta sellaisia pieniä juttuja joihin voin keskittyä silloin kun mieleen ei tule mitään fiksua tehtävää.

Koska kaikki tunnetusti lähtee intohimosta prosessiin (eikä suinkaan lopputulokseen), tarvitsin hieman kättä pidempää myös tavoitteiden asettamiseen. Tekniikkalaji, tekniikkalaji.

![](/images/unknown-soldier-100-Edit-1000x667.jpg)

Kuva: Mirella Ruotsalainen / [hertjekker.net](http://www.hertjekker.net)

### SMART-tekniikka on kätevä väline toiveiden ja haaveiden jalostamiseen hieman konkreettisempaan muotoon.

> **S** = Specific – Tavoite on määritelty täsmällisesti  
> **M** = Measurable – Tavoitteen toteutumista voi mitata  
> **A** = Achievable – Tavoite on saavutettavissa  
> **R** = Relevant – Tavoite on merkityksellinen  
> **T** \= Time-bound – Tavoitteelle on aikaraja

Kaikki alkaa tavoitteen täsmällisestä määrittelystä - esimerkiksi "ratsastan tasolla heA" pelkän "haluan parantaa omaa ratsastustani" sijaan. Tavoitteen etenemistä ja toteutumista on hyvä voida mitata jotenkin, esimerkiksi asettamalla tavoitteeksi hyväksytty heA-tasoinen kilpailusuoritus.

Tärkeää on myös tavoitteiden saavutettavuus. Haaste motivoi, mutta mahdotonta ei jaksa kauaa tavoitella. On myös hevoselle reilua, että tavoitteet ovat sen ikään, tasoon, terveyteen ja muihin ominaisuuksiin nähden realistisia. Toisaalta tavoitteiden on syytä olla merkityksellisiä - ajankohtaisia, tärkeitä, mielenkiintoisia. Miksi tavoitella jotain sellaista jota ei oikeastaan edes halua?

Etenkin pitkän aikavälin tavoitteille on vaikeaa määrittää tarkkoja aikarajoja, mutta tavoitteen etenemistä on hyvä seurata esimerkiksi välitavoitteilla. Jos haluaa saavuttaa päätavoitteen vaikkapa 6 kuukauden kuluttua, kannattaa parin kuukauden välein pysähtyä katsomaan missä mennään.

![](/images/unknown-soldier-241-1000x667.jpg)

Kuva: Mirella Ruotsalainen / [hertjekker.net](http://www.hertjekker.net)

### Meidän tavoitteemme sijoittuvat aikavälille huhti-elokuu. Pyrin arvioimaan edistymistä kuukausittain.

#### 1\. Kyytiä talven liikakiloille

Tämä koskee sekä hevosta että ratsastajaa. Olemme molemmat enemmän syömisen kuin liikunnan ystäviä ja etenkin hiljainen lopputalvi näkyy itse kunkin vyötäröllä. Kilojen sijaan otan mittaan Sotilaan laihtumista satulavyön rei'illä ja omaani vaatekoolla. Sotilaan satulavyön täytyy jo mieluiten hyvissä ajoin ennen elokuuta mennä kaksi reikää kireämmälle (samoihin reikiin kuin viime kesänä) ja minä haluan pukeutua Kuninkuusravien iltajuhlaan samaan asuun kuin viime vuonna.

Sotilaalle riittää rauhallinen paluu normaaliin arkirytmiin (liikuntaa 5 kertaa viikossa). Se aloittaa kevään treenit ratsuttajan kanssa ensi perjantaina. Minä opettelen syömään viidesti päivässä, vähennän pastaa ja muita turvottavia lisukkeita, suosin kasviksia, juon enemmän vettä ja herkuttelen vain kerran viikossa. Kävin pari viikkoa sitten kehonkoostumusmittauksessa ja teen sen uudelleen viimeistään elokuussa.  

![](/images/unknown-soldier-87-Edit-1000x667.jpg)

Kuva: Mirella Ruotsalainen / [hertjekker.net](http://www.hertjekker.net)

#### 2\. Säännöllinen ratsastus - rutiini kuntoon

Ei enää tekosyitä - vikinät seis ja hevosen selkään. Olen koko talven käyttänyt rankkoja työpäiviä, väsymystä, kurjaa säätä, huonoja pohjia, tympeitä maastoja ja sataa muuta syytä verukkeena vaihtaa ratsastus juoksutukseen tai vain paijailuun tallissa. Nyt on puitteet kunnossa, kevätsää hellii ja omakin olo ja jaksaminen paranee vauhdilla.

Asetan tavoitteekseni 3 kertaa viikossa - ihan joka viikko. Edellyttäen toki sitä, että Sotilas pysyy terveenä tämän kesän. Minun lisäkseni Sotilaan vuokraaja käy ratsastamassa kerran viikossa ja pyrin myös saamaan ratsuttajan kylään kerran viikossa. Yhteensä siis yllä mainitut 5 liikuntapäivää viikossa.

![](/images/yyteri-uudet-4-1000x665.jpg)

Kuva: [Marle Muuronen](https://marlemuuronen.kuvat.fi)

#### 3\. Parempi istunta - ryhti, katse, nopeampi käsi & jalka

Tämä liittyy olennaisesti yllä olevaan tavoitteeseen. Kun rutiinia ei ole, ratsastuskin on jatkuvaa hakemista ja haparointia. Toki istunnassa on aina parantamisen varaa ihan kokonaisuutena, mutta haluan kiinnittää erityistä huomiota muutamiin kohtiin, joihin on realistisesti mahdollista tehdä näkyviä ja tuntuvia muutoksia muutamassa kuukaudessa. Ottaen huomioon, että ratsastan pääosin itsenäisesti.

Ryhti ja katse ovat sellaisia asioita joihin on helppo keskittyä yksinkin ratsastaessa, mutta nopeampaan ja tehokkaampaan apujenkäyttöön täytyy hakea apua opettajalta. Uskon myös säännöllisen venyttelyn (väh. 3x/vk ennen ja jälkeen ratsastuksen) ja hieronnan auttavan tässä huomattavasti.

Istuntaan liittyvien tavoitteiden mittaaminen on haastavaa, mutta etenemistä on helppo seurata vaikkapa videolta. Teen huhtikuun alussa parin minuutin videokoosteen oman ratsastukseni räikeimmistä epäkohdista ja seuraan tilannetta kuukauden välein.

![](/images/yyteri-uudet-6-1000x665.jpg)

Kuva: [Marle Muuronen﻿](https://marlemuuronen.kuvat.fi)

#### 4\. Kolmas askellaji käyttöön

Jätän Sotilaan ratsastuksellisen eteenpäin viennin mielelläni ratsuttajalle, mutta nyt alkaa vihdoin olla aika puhua laukkaamisesta. Oikeasti. Sotilaan suurimmat haasteet ovat ennen kaikkea henkisiä, enkä tiedä mikä on se oikea tie onneen, mutta se on tänä kesänä ratkaistavien asioiden kärjessä.

Rauhallisuus ja rentous kattavat tällä hetkellä laukkaa lukuun ottamatta kaikki muut tilanteet ja tehtävät, eikä ratsastettavuudessakaan ollut mitään hälyttävää vikaa pitkästä kävelytauosta huolimatta. Nyt vain yhdessä keksitään miten henkinen rauha saadaan säilymään laukassakin. Tavoite elokuulle on kaksi kierrosta rentoa laukkaa molempiin suuntiin (ilman että hevonen hehkuu tulikuumana).

![](/images/yyteri-10-1000x665.jpg)

Kuva: [Marle Muuronen﻿](https://marlemuuronen.kuvat.fi)

#### 

5\. Maastakäsittely hyötykäyttöön

Aloitimme pari kuukautta sitten [Project Happy Athleten](https://projecthappyathlete.com) "testiratsukkona". Olemme harjoitelleet ruokapalkkion käytön perusteita ja lähestyneet arkisia tilanteita hieman uudesta kulmasta - esimerkiksi suitsiminen hevosen aloitteesta. Ruoka palkkiona ja etenkin ruokapalkkiosta luopuminen ovat tarjonneet reilusti haastetta, mutta parin kuukauden harjoittelun jälkeen palkkionkäyttö alkaa olla hanskassa.

Harjoittelemme tällä hetkellä maasta käsin mm. rintakehän kohottamista, rentoa peruuttamista ja liikkeellelähtöä. Olen kevään aikana huomannut, että maasta tehdyt harjoitteet ovat selvästi tekniikkalaji. Etenkin oikea ajoitus niin pyynnön kuin palkkauksenkin suhteen ovat meidän ydinongelmiamme.

Huhti-elokuussa otan maastakäsittelyharjoitukset kiinteäksi osaksi myös ratsastukseen liittyviä treenejä - voin esimerkiksi aloittaa työskentelyn ensin maasta. Hyvänä mittarina toimivat PHA:n antamat harjoitukset. Kerron niistä myöhemmin lisää ihan omassa postauksessaan.

![](/images/unknown-soldier-304-3-1000x667.jpg)

Kuva: Mirella Ruotsalainen / [hertjekker.net](http://www.hertjekker.net)

#### \+ Summer bucket list

Reissu rannalle (mieluiten Yyteriin)

Match show tai muu kesäretki

Savuheitekuvaukset

Someton päivä (tai vaikka koko viikko)

- ![](/images/unknown-soldier-60-Edit-667x1000.jpg)
    
- ![](/images/unknown-soldier-54-Edit-667x1000.jpg)
