---
title: "ei haittaa, sä katsoit suoraan aurinkoon."
date: "2014-03-17"
id: "910"
slug: "ei-haittaa-sa-katsoit-suoraan-aurinkoon"
coverImageId: ""
template: "page"
post_button_label: "Lue lisää"
---

[![](/images/IMG_0146.JPG)](http://2.bp.blogspot.com/-RT5Wzkiah2w/UycSEbzXuUI/AAAAAAAAIGg/nGThq71YL0U/s1600/IMG_0146.JPG)

  

Tottakai tännekin saatiin talvi takaisin. Tosin etenkin tänään aurinko on paistanut pilvettömältä taivaalta, joten pari astetta pakkasta ja kymmenisen senttiä lunta on tuntunut oikeastaan ihan mukavalta. Ainakin on älyttömän nättiä! Muutama päivä sitten ehdin jo manata kurasta rastoittuvaa häntää ja hävyttömän epäsiistiä ja pölyistä karvaa.. Seuraavana aamuna pääsikin kellahtamaan märän ja paikoitellen kuraiseksi sulaneen tarhan sijaan uuteen puhtaaseen lumeen eikä törkyisen näköisiä kavioeläimiä ole sen jälkeen näkynyt! Lumi otettiin siis vastaan ihan mielissään. Ja kyllä siinä on pyörittykin, ihan antaumuksella.

  

Huomenna postailen ison kasan lumikuvia, siihen saakka viihdyttäkää itseänne **ruokintapohdinnoilla**!

  

[![](/images/ruokaa.png)](http://2.bp.blogspot.com/-B-ZnJRiq8KI/UyNoZ-wjH5I/AAAAAAAAIFU/CS6hMP8tiNI/s1600/ruokaa.png)

  

Sotilaan iltaruoka-annos. Tällä hetkellä se sisältää ½ litraa kauraa, ½ litraa Racingin Builder Mix -mysliä, mitallisen (20g) Racingin valkosipulia ja porkkanaa. Talven aikana Sotilas on syönyt pääasiassa pelkkää heinää ja iltaisin puolisen litraa kauraa ihan vain tavan vuoksi, mutta kevään lähestyminen ja etenkin karvanlähtöaika vaativat vähän ennakointia. Tarkoitus olisi siirtyä takaisin viime vuonna hyväksi todettuun ruokintaan joka sisälsi lähinnä heinän, myslin ja suolakiven. Myslin määrä noussee pariin kolmeen litraan päivässä kevään edetessä ja liikunnan lisääntyessä. Siihen asti jatketaan varmaankin näin.  
  
Builder Mix on itsessään aika näppärästi vitaminoitu ja valtaosa tarpeellisista kivennäisistäkin tulee siinä samalla, joten erillinen kivennäinen ei ole välttämätön. Se on ehdoton plussa koska käytännössä kaikki kivennäiset saavat Sotilaan kutiamaan älyttömästi. Mitään varsinaista kutinaa aiheuttavaa ainesosaa en ole keksinyt, mutta etenkin hiekkamuodossa olevat kivennäiset aiheuttavat järkyttävän jouhentyvikutkan.. Tälläkin hetkellä Sotilaan suolan ja kivennäisten saanti perustuu pitkälti heinään (joka on onneksi mahtavan hyvää) ja Himalajankiveen. Tavallinen suolakivi ei tunnu maistuvan enkä ole suolan pakkosyötönkään suuri kannattaja. Toinen ehdottoman hyvä juttu Builder Mixissä on sen valkuaispitoisuus. Ainakin Sotilas pysyy hyvin pyöreänä muualtakin kuin keskivartalosta, vaikka liikunnan puolesta olisi hiljaisiakin kausia. Tosin keskivertohevosen ohjeenmukaisella normaaliannostuksella ollaan joskus päästy epähuomiossa melkoiseen painonnostajakuntoon, joten Sotilaan tapauksessa myslin määrä on syytä pitää maltillisena..  
  
Sotilas on luonnostaankin lihaksikas ja sitä kautta aika haastava liikutettava. Se juoksee 20 kilometriä juuri hengästymättä, mutta keskittyminen sileällä työskentelyyn (josta tulee ihan oikea hikikin) riittää toistaiseksi parikymmentä minuuttia. Liikuttamalla se pysyy sopivassa lihavuuskunnossa, mutta etenkin suurten lihasten rasittaminen on ihan toivotonta hommaa. Viime kesänä huomasin, että säännöllinen monipuolinen liikunta yhdistettynä muutamaan litraan mysliä piti sen ainakin ulkonäöllisesti näyttävässä lihaskunnossa. Lihasten käyttöominaisuuksista en tiedä, niiden kestävyyskunnon testaaminen on aina ollut toivoton homma. Liikkuu mielellään ja helposti, se riittänee? (Toivottavasti liikunta ja riittävä valkuainen alkavat vähitellen tuntua ja näkyä ratsupuuhissakin!)  
  

[![](/images/rehut.png)](http://2.bp.blogspot.com/-E3UmOXZuNw4/UyceesVdopI/AAAAAAAAIIQ/qUBd6p64o-M/s1600/rehut.png)
