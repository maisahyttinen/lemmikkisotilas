---
title: "On sulla hieno käytös. Kaikkihan toki sinusta pitää, elämäsi on näytös."
date: "2015-08-30"
id: "864"
slug: "on-sulla-hieno-kaytos-kaikkihan-toki-sinusta-pitaa-elamasi-on-naytos"
coverImageId: ""
template: "page"
post_button_label: "Lue lisää"
---

[![](images/IMG_0943_3_.png)](http://2.bp.blogspot.com/-dE95wLj7SZo/VeCak8BOfaI/AAAAAAAAJ8c/pOjJ5WP4C4k/s1600/IMG_0943_3_.png)

  

Mistä tietää, että syksy tulee? Kesän (ainakin melkein) viimeisen päälle kiiltävä ja siisti kilpahevoslook vaihtuu landepörröön. Sotilas kasvattaa ihan älyttömän härskin, aavistuksen harvan ja kiillottoman talvikarvan. Aloittaa hyvissä ajoin loppukesästä ja luopuu siitä jo heti juhannusken jälkeen. Tänä vuonna karva alkoi kasvaa heinä-elokuun vaihteessa, juuri sopivasti helteiden alla. Jännästi kävi hikoilemaan ja kutiamaan kun pari viikkoa törrötti päivät auringossa +30 asteessa (ihan omasta valinnastaan).  
  
Siispä klipperi esiin! Tähän asti olen klipannut lainaklippereillä, mutta nyt sain ajella ihan omalla koneella. Löysimme keväällä Horizont N65 -klipperin oikein opiskelijaystävälliseen hintaan. Ensimmäisen käyttökerran jälkeen olen sitä mieltä, että se on erinomainen meidän käyttöömme. Aika pieni, kevyt (vain 750 grammaa!) ja ketterä. Sotilasta ei kovaääninenkään klipperi häiritse, mutta hiljainen kone lisää tottakai kaikkien osapuolten mukavuutta. Kovin paksuun/tiheään/likaiseen karvaan 65W moottori tuskin pystyy, mutta ainakaan Sotilaan syysturkin kanssa ei ollut ongelmia. Pidin kaksi taukoa, joista vain toinen johtui terien kuumenemisesta. Siinäkään mielessä eroa isoon koneeseen ei ollut. Hyvä että tuli ostettua! Saa pidettyä karvan siistinä koko talven.  
  

[![](images/IMG_0960_2_.png)](http://1.bp.blogspot.com/-CotP_rvlJ1E/VeNyD6ZYoVI/AAAAAAAAJ9A/162su4sYmvA/s1600/IMG_0960_2_.png)[![](images/IMG_0955_2_.png)](http://4.bp.blogspot.com/-MKRikApYgCU/VeNyDnERtWI/AAAAAAAAJ88/n1PD3yDWcDU/s1600/IMG_0955_2_.png)

  
Klippaaminen on varmaan yksi parhaista jutuista syksyssä/talvessa. Sotilas tuskin on koko elämänsä aikana viettänyt kovin montaa talvea karvaisena, joten kaljuuntuminen on sille ihan arkinen asia. Tälläkin kertaa se torkkui pumpulit korvissa koko toimenpiteen ajan. Helpottaa hommaa huomattavasti kun saa puuhastella mahankin alla ihan kaikessa rauhassa. Tietäähän se itsekin, että kun klipperi kaivetaan esiin niin olo on hetken päästä paljon kevyempi.  
  
Meillä tulee pihan "tallipäässä" vain kylmää vettä letkusta, joten hevosia tulee pestyä vain helteillä. Tänä kesänä ei juuri pesemään ole pääsyt. Ja Sotilas oli kyllä sen näköinenkin.. Ei ihme jos on karvan alta kutittanut. Uituaan villivadelman tuoksuisessa Linna-shampoossa se näytti erittäin nöyryytetyltä, mutta huomattavasti puhtaammalta. Vaikutus ei tosin ollut kovin pitkäkestoinen. Klipattua on onneksi paljon helpompi pestä ja pitää muutenkin puhtaana, kylmälläkin säällä. Lyhytkarvaisen pesukin onnistuu ilman juoksevaa vettä.  
  

[![](images/IMG_0971_.png)](http://1.bp.blogspot.com/-4DbgrsFYRRk/VeN3G7kVpRI/AAAAAAAAJ9U/F-sblFEmMbI/s1600/IMG_0971_.png)

  
Kuten kuvasta voi päätellä - me kävelemme edelleen. Reilun parin viikon päästä pitäisi käydä kontrolliultrassa ja todennäköisesti samalla reissulla muutamme molemmat taas Lappeenrantaan. Jalka näyttää ja tuntuu ihan hyvältä nyt. Vähän Sotilas alkaa tylsistyä, mutta ihan kohta päästään ainakin hyviin puitteisiin kävelemään. Sillä on niin onneton käynti, ettei tekisi yhtään huonoa ratsastaa pelkkiä käyntivalmennuksia. Sen verran ollaan jo lomailtu, että molemmilla alkaa olla motivaatio vähitellen kohdallaan. Sain lauantaina hölkkäillä [Siirin](http://skaskinen.blogspot.fi/) Beedalla vähän ja olen kyllä ihan sitä mieltä, että pelkkä maastossa käveleminen saa kohta riittää!  
  

**Käyntivalmennuksissa voisi oikeasti olla ideaa. Onko kukaan kokeillut?**
