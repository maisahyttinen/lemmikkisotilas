---
title: "Nostetta someen - näin käytät Instagramia oikein"
date: "2018-11-22"
id: "2830"
slug: "ma-luulen-et-meille-ei-kerrottu-koko-totuutta"
coverImageId: "2944"
template: "page"
post_button_label: "Lue lisää"
---

Instagram ja sen enemmän tai vähemmän salaiset algoritmit puhuttavat säännöllisesti. Kyse on monimutkaisesta itseoppivasta järjestelmästä, joka arvottaa käyttäjiä ja julkaisuja suhteessa toisiin käyttäjiin ja julkaisuihin. Julkaisujen sisältöä analysoidaan koneellisesti - algoritmi pyrkii tarjoamaan käyttäjille sellaisia julkaisuja, joista he ovat aiemmin olleet kiinnostuneita.

Jatkuvat muutokset ja salassa pidetyt ominaisuudet ja toimintaperiaatteet vaikeuttavat etenkin heitä jotka pyrkivät kasvattamaan verkostoaan ja saavuttaaman mahdollisimman paljon näkyvyyttä - esimerkiksi yrityskäyttäjät, bloggaajat ja muut somehahmot.

Teen töitä yritysten Instagram-markkinoinnin parissa ja törmään jatkuvasti ihan hulluihinkin uskomuksiin siitä kuinka IG toimii. Osa koskettaa myös ns. vähemmän tavoitteellisia käyttäjiä.

Millä perusteella minun syötteeni (= julkaisut, jotka minulle näytetään) rakentuu? Millä perusteella minun julkaisuni näkyvät (tai eivät näy) muille? Miten voin lisätä julkaisujeni näyttökertojen, tykkäysten tai kommenttien määrää?

![](images/IMG_1577.jpg)

### Karkeasti sanottuna Instagram pyrkii tarjoamaan julkaisuja joista olet todennäköisesti kiinnostunut.

Instagramin algoritmi seuraa käyttäytymistäsi ja etsii uusista julkaisuista samankaltaisuutta suhteessa siihen millaisesta sisällöstä olet aiemmin pitänyt.

Algoritmi huomioi esimerkiksi seuraavia juttuja:

\- millaisiin kuviin reagoit, eli tykkäät tai kommentoit (kuvan ja tekstin sisältö, #hashtagit) - millaisia käyttäjiä seuraat (millaisia julkaisuja/toimintaa heidän profiilissaan on) - millaisia julkaisuja olet katsonut pitkään (olet pysähtynyt tai viettänyt aikaa julkaisun kohdalla) - oletko viettänyt enemmän aikaa kuvien vai videoiden kohdalla - onko sinulla yhteisiä seurattavia/tuttuja julkaisun tehneen henkilön kanssa - tykkääkö/kommentoiko julkaissun tehnyt käyttäjä sinun kuviasi

### Myös sillä on merkitystä kuinka usein tai pitkään käytät sovellusta.

Jos käyt sovelluksessa vain harvoin ja vietät siellä aikaa vähän, tarjoaa Instagram ensisijaisesti tuoreita "huippujulkaisuja" (täsmäävät parhaiten kiinnostuksenkohteisiisi, paljon reagointeja muilta).

Jos taas käytät sovellusta usein ja paljon, näet ylempänä syötteessäsi enemmän myös vanhempia julkaisuja. IG ei piilota mitään keneltäkään - jos jaksat selata tarpeeksi kauan, näet kaikkien seuraamiesi profiilien kaikki julkaisut.

![](images/IMG_1474.jpg)

### Instagramin algoritmi kannustaa käyttäjiä vuorovaikutukseen, eli reagoimaan toistensa julkaisuihin.

Tykkäykset, kommentit, viestit ja jaot puolin ja toisin "palkitaan" näyttökerroilla. Instagram analysoi julkaisujen sisältöä - myös kuvan sisällöllä, tekstillä ja hashtageilla on merkitystä algoritmissä.

Ainakin nämä vaikuttavat näkyvyyteen varmasti:

\- mitä enemmän reagointeja, sitä laadukkaammaksi sisältö tulkitaan - jos käyttäjät reagoivat julkaisuun nopeasti, arvo algoritmissä nousee entisestään - oman julkaisusi näkyvyyteen vaikuttavat myös sinun reagointisi seuraajiesi julkaisuihin - algoritmi suosii julkaisuja, joissa on kuvan sisältöön liittyviä #hashtageja - algoritmi heikentää näkyvyyttä, jos kuvassa on paljon tekstiä (yli 20% pinta-alasta)

### Yleensä julkaisujen näkyvyys yhdistetään suoraan reagointien määrään ja uusiin seuraajiin.

Se on tavallaan totta, mutta Instagram on tehnyt tästä(kin) hieman hankalaa. Tarvitset näyttökertoja saadaksesi reagointeja, mutta toisaalta tarvitset reagointeja saadaksesi näyttökertoja.

Tällä ohjataan käyttäjiä panostamaan julkaisujensa laatuun - pienikin seuraaja-/näyttökertamäärä riittää, jos suurin osa julkaisun nähneistä kiinnostuu siitä. Sanottakoon, että suurten yritystilien kohdalla pidetään julkaisujen konversiota (tulosta) hyvänä, mikäli yli 10% julkaisun nähneistä reagoi siihen. Moni pieni tili menestyy huomattavasti paremmin, myös Instagramin algoritmin silmissä.

Joihinkin juttuihin kannattaa kuitenkin kiinnittää huomiota, jos haluaa lisätä näkyvyyttä:

\- julkaise säännöllisesti - seuraajasi oppivat "odottamaan" uutta - julkaise silloin kun seuraajasi ovat paikalla - saat reagointeja nopeasti - kannusta seuraajiasi kommentoimaan tai lähettämään sinulle viestejä - päivitä Storiesia - se sitouttaa seuraajiasi (ja algoritmikin näkee sen) - panosta kuvateksteihin - niiden lukeminen lisää julkaisusi kohdalla käytettyä aikaa - julkaise sekä kuvia että videoita - monipuolinen sisältö, monipuolinen yleisö - reagoi aktiivisesti seuraajiesi julkaisuihin

### ![](images/IMG_1506.jpg)

### Etenkin julkaisujen näkyvyyteen ja näyttökertojen määrään liittyy paljon kiisteltyjä huhuja ja kokemuksia.

Jo vuosia on puhuttu esimerkiksi _shadowban-toiminnosta._ Väitetään, että Instagram piilottaa sellaisia julkaisuja, jotka on tehty "väärin" tai sääntöjen vastaisesti. Instagram on kiistänyt shadowbannin olemassaolon.

Syitä julkaisun näkyvyyden rajoittamiseen voisivat olla esimerkiksi:

\- automaation käyttö (esimerkiksi ajastettu julkaisu toisen sovelluksen kautta) - sopimattomien hashtagien käyttö (esimerkiksi #väkivalta, #alastomuus) - käyttäjä on epäilyttävän aktiivinen (150 tykkäystä / 50 uutta seurattavaa tunnissa) - samojen hashtagien käyttö kaikissa kuvissa - samat ihmiset reagoivat kuvaasi joka kerta

Puhutaan myös, että julkaisun muokkaaminen myöhemmin ns. nollaa reagointien määrän algoritmin silmissä. 500 reagointia saanut tuore julkaisu saa paremmin näyttökertoja kuin 0 reagointia saanut, joten tämä tarkoittaisi käytännössä sitä, että julkaisun muokkaaminen heikentää sen näkyvyyttä.

Nämä ovat vain arvailuja ja jopa ristiriidassa IG:n omien lausuntojen kanssa, mutta elävät silti sitkeästi. Instagram uudisti algoritmiään rajusti vuonna 2016 ja tekee muutoksia jatkuvasti. Luotettavaa, ajantasaista ja vahvistettua tietoa ei juurikaan ole saatavilla.

### Se on kuitenkin fakta, että kyseessä on valtavan monimutkainen järjestelmä, joka on tarkoituksella tehty ja salattu niin, etteivät käyttäjät pysty vaikuttaa liikaa sen toimintaan.

Ei ole mitään teknisiä taikatemppuja millä Instagram-tilin suosion saa mielettömään nousuun. Yhteisöt muodostuvat yleensä hitaasti ja rakentuvat työllä - oikea aika, oikea paikka ja sinnikkäästi tuotettu laadukas ja kiinnostava sisältö.

Seuraajia ja tykkäyksiä voi nykyään toki ostaa helposti ja halvalla, mutta kuka suomalainen hyötyy 5000 itämaisesta nuoresta miehestä seuraajissaan? Onneksi yhä useampi yrittäjäkin osaa jo katsoa ja kysyä millainen seuraajakunta esimerkiksi potentiaalisilla yhteistyökumppaneilla on.

Jos Instagramin toimintaperiaatteet kiinnostavat enemmän, on netti täynnä toinen toistaan kiinnostavampaa ja epävarmempaa tietoa. Näistä on hyvä aloittaa:

> [www.meltwater.com/fi/blog/instagramin-uusi-algoritmi-miten-se-toimii/](http://www.meltwater.com/fi/blog/instagramin-uusi-algoritmi-miten-se-toimii/) [www.quora.com/How-do-I-make-sure-that-my-followers-see-my-post-on-Instagram](http://www.quora.com/How-do-I-make-sure-that-my-followers-see-my-post-on-Instagram) [www.wolfglobal.org/instagram-explore-page/](http://www.wolfglobal.org/instagram-explore-page/) [www.techcrunch.com/2018/06/01/how-instagram-feed-works/](http://www.techcrunch.com/2018/06/01/how-instagram-feed-works/)
