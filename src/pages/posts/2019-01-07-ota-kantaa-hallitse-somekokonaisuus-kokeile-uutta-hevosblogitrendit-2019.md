---
title: "Ota kantaa, hallitse somekokonaisuus & kokeile uutta - Hevosblogitrendit 2019"
date: "2019-01-07"
id: "3205"
slug: "ota-kantaa-hallitse-somekokonaisuus-kokeile-uutta-hevosblogitrendit-2019"
coverImageId: "4187"
template: "page"
post_button_label: "Lue lisää"
---

Pian äänestetään vuoden 2018 parhaista hevosblogeista ja somekanavista. Voittajat palkitaan Blogiexpossa Helsinki Horse Fairissa 15.-17.3.2019. Pidä silmällä [Playsson.nettiä](http://www.playsson.net) - ehdokkaita valitaan parhaillaan ja yleisöäänestys aukeaa helmikuussa!

Viime vuoden suuria teemoja olivat asiasisällöt (artikkelit, esittelyt ja tietoiskut), huumori ja viihde sekä luova ja ammattimainen valokuvaus. Ajankohtaisaiheet ja tuoreet näkökulmat kiinnostavat eikä somekuvaa tarvitse enää kiillottaa hullun lailla - rento, aito ja samaistuttava kerronta koukuttaa.

Ei ole tavatonta, että etenkin fitness-, sisustus- ja muotibloggaajat hoitavat bloginsa kuvituksen yhdessä ulkopuolisen (ammatti)kuvaajan kanssa, ja nyt vastaava ilmiö saa jalansijaa myös hevosblogeissa. Näyttää siltä, että tällainen yhteistyö vie suomalaista hevosvalokuvaustakin vauhdilla luovempaan ja rohkeampaan suuntaan!

![](images/IMG_5001-1000x667.jpg)

### Mitä hevosblogeissa nähdään vuonna 2019?

Perinteisesti vuoden alussa spekuloidaan tulevia trendejä ja kehityssuuntia. Jotakin tämän listan suuntaista minä uskon (ja ehkä toivonkin) näkeväni hevosblogeissa tänä vuonna.

Poimi parhaat ideat ja ole edelläkävijä!

#### Mielipidevaikuttaminen

Päiväkirjamaisen kirjoittamisen vaihtuessa vähitellen artikkelimuotoon muuttuvat myös postausten sisällöt - asiatekstit ja mielipidekirjoitukset ovat jo lyöneet läpi myös hevosblogeissa. Etenkin aikuiset kirjoittajat ottavat jo selvästi kantaa alan ilmiöihin, usein huumorin kautta.

Erilaisiin mielipiteisiin ja näkökulmiin suhtaudutaan hevosalalla perinteisesti hyvin nuivasti. Viileä ilmapiiri on pitänyt bloggaajatkin varpaillaan, mutta nyt suunta näyttää muuttuvan. Vuonna 2019 keskustelua herätellään entistä rohkeammin ja bloggaajat ottavat suurempaa roolia vaikuttajina.

#### "Mobile first" - mobiilioptimointi

Nykyään noin 80% lukijoista asioi blogeissa mobiilisti, eli puhelimella tai jollain muulla älylaitteella. Siksi on jokseenkin tärkeää, että lukukokemus on kohdallaan myös pienellä näytöllä. Jostain syystä vasta vain osa hevosbloggaajista on herännyt tähän todellisuuteen - toivon, että tänä vuonna jokainen laittaa bloginsa mobiilioptimoinnin kuntoon!

Eniten mobiilinäkymään vaikuttaa valittu blogialusta (Blogger, Wordpress jne.), käytössä oleva teema ja sisällön asettelu. Paras runko muodostuu käytännössä väljästä asettelusta, tummasta tekstistä vaalealla taustalla sekä kuvista jotka mahtuvat puhelimen näytölle. Kuinka erottua?

#### Somekokonaisuudet

Blogi ei pärjää enää yksin. Se tarvitsee rinnalleen esimerkiksi Instagram-tilin, Facebook-sivun tai jonkin muun kanavan, jossa lukijat (ja muut seuraajat) voivat olla osa yhteisöä ja bloggaajan arkea.

Ns. somekokonaisuudet ruokkivat lukijoiden ja seuraajien uteliaisuutta päivittäin ja pitävät suhdetta yllä silloinkin kun postauksia putoilee blogiin harvemmin. Saman sisällön jakaminen yhtä aikaa blogiin, Instagramiin ja Facebookiin ei kuitenkaan ole hyvä idea.

Tsekkaa myös Sotilaan [Instagram](https://www.instagram.com/maisahyttinen/) & [Facebook](https://www.facebook.com/lemmikkisotilas/)! Viimeiseen vinkkiini kompastun myös itse, koska Facebook-sivu ei tunnu kanavana lainkaan luontevalta. Tavoite: Fb haltuun vuoden 2019 aikana!

#### Liikkuva kuva

Video on tällä hetkellä somen katsotuinta, puhutuinta ja halutuinta sisältöä. Videontekijät ovat vahvoilla etenkin vaikuttajamarkkinoinnissa - video myy, varsinkin kun se yhdistetään laadukkaaseen tekstiin ja valokuvaan vaikkapa blogissa.

Etenkin fitness- ja kosmetiikkabloggaajat ovat menestyksekkäästi yhdistäneet perinteisen blogin ja videosisällöt esimerkiksi oman YouTube-kanavan kautta (katso em. somekokonaisuudet). Harvoin voi puhua varmasta menestyksestä, mutta intohimoisia, vähän tekniseen toteutukseen perehtyneitä ja kehityksennälkäisiä videontekijöitä hevossomesta juuri nyt puuttuu.

![](images/IMG_4887-1000x667.jpg)

Sotilaalla on kuvissa Veljekset Wahlsténin Luxus-villaloimi.

#### Selailusisällöt

Blogissa on perinteisesti jaettu melko pitkiä, harkittuja ja laajoja sisältöjä. Ymmärrettävästi tällaisia postauksia ei synny joka päivälle. Lyhyet arkiset päivitykset muilla somekanavilla ovat paikanneet blogipostausten väliin jäävää hiljaisuutta.

Keskittyneen lukemisen sijaan blogeja halutaan nyt selailla esimerkiksi Facebookin tapaan. Blogipostauksen ei aina tarvitse olla pitkä ja sisällöltään hyvin valmisteltu, kunhan niitä julkaistaan usein. Ns "15 minuutin postaukset" (ideasta julkaisuun kuluu aikaa vain noin vartti) pitävät blogin aktiivisena ja kevyempänä selailla satunnaisillekin lukijoille.

#### Kohdentaminen

Kun joitakin vuosia sitten bloggaajalta kysyttiin kenelle hän kirjoittaa, oli vastaus useimmiten "_lähinnä itseäni varten_". Nyt tilanne on muuttumassa hevosblogikentälläkin - henkilökohtaisen päiväkirjan sijaan aiheita, näkökulmia ja tyylejä valitaan entistä tarkemmin lukijalähtöisesti.

Hevosblogien koko kohderyhmä on verrattain pieni, mutta hajanainen. Valtaosa lukijoista on naisia, mutta he asuvat ympäri Suomen, edustavat kaikkia ikäryhmiä ja yhteiskuntaluokkia ja katsovat hevosalaa hyvin erilaisista kulmista. Intohimo sentään yhdistää suurinta osaa harrastajista.

On kuitenkin hyvä miettiä millaisia ihmisiä ruudun toisella puolella istuu. Miksi juuri he ovat kiinnostuneita? Mistä he erityisesti pitävät? Millaista vuorovaikutusta he kaipaavat?

#### Realismi, läpinäkyvyys & live

Eräs ihmisryhmä (tai oikeastaan yksi kokonainen lukijakunta) on yhä sitä mieltä, että ratsastuksen ja etenkin hevosen omistamisen raadollisen ja uuvuttavan puolen täytyy ehdottomasti näkyä ja kuulua. Jos tekeminen näyttää tai kuulostaan liian iloiselta tai elämä sujuu liian seesteisesti, on kyseessä varmasti teeskentelijä. Kulissinkiillottaja. Kiiltokuvaharrastaja. Täällä bingo!

Tässäkin kärjistyksessä on kuitenkin puolikas totuus - siloitellun todellisuuden keskellä aitous kiinnostaa. Lukijat ja seuraajat haluavat inspiroitua ihan tavallisista arkiasioista ja ns. kulkea bloggaajan mukana. Mitä uutta ja tuoretta myday-konseptiin voisi tänä vuonna tuoda?

Live on läpinäkyvintä realismia mitä bloggaaja voi yleisölleen tarjota. IG-live, Facebook-live ja YouTube-live tarjoavat alustan ja työkalut lähes jokaisen tarpeisiin. Ota haaste vastaan ja kokeile!

- ![](images/IMG_5004-667x1000.jpg)
    
- ![](images/IMG_5016-1-667x1000.jpg)
