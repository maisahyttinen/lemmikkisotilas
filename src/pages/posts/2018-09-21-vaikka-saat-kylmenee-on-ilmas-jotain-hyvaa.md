---
title: "Vaikka säät kylmenee, on ilmas jotain hyvää."
date: "2018-09-21"
id: "2373"
slug: "vaikka-saat-kylmenee-on-ilmas-jotain-hyvaa"
coverImageId: "2364"
template: "page"
post_button_label: "Lue lisää"
---

![](/images/IMG_0865.jpg)

Kävin pari viikkoa sitten pitkästä aikaa [**Veljekset Wahlsténilla**](https://www.veljwahlsten.com) Lahden Jokimaalla. Ensimmäistä kertaa sen jälkeen, kun 100-vuotias perheyritys siirtyi uudelle omistajalleen reilu vuosi sitten. Olen lapsesta saakka rakastanut myymälän tunnelmaa - lämpimän kotoisa, rakkaudella tehty ja pidetty. Tuntui hyvältä, että uuden omistajan ja ilmeen saanut myymälä oli vieläkin entisensä.

**Suunnittelimme Sotilaalle uusia [W-Profile](https://www.veljwahlsten.com/tuotteet/w-profile/) -suitsia!** Edelliset yhdessä suunnittelemamme W-Profile Anatomic -suitset jäivät pysyvästi mallistoon ja ovat käytössä mm. Siiri Kyrön kouluratsuilla!

Edellisessä raspauksessa kävi ilmi, että turpahihnan vaihto todella auttoi takahampaiden reunoihin ruhjoutuneisiin poskiin. Piikkejä oli jonkin verran, mutta posket olivat ehjät. Sotilas ei oikein pidä remonttiturpahihnankaan paineesta turvan ympärillä, joten tulossa on jotain vielä väljempää!

![](/images/IMG_0795-2.jpg)

Viime vuosina olen vihdoin ymmärtänyt, mikä merkitys arjen käyttövarusteiden laadulla on. Vaikka varusteshoppailusta tykkäänkin, ei perusvarusteita huvita vaihtaa tai korjailla jatkuvasti. Etenkin satulan, loimien ja suitsien toivoisi kestävän

Samalla maku varusteiden ulkonäönkin suhteen on kehittynyt hieman tyylikkäämpään ja ajattomampaan suuntaan. Pidän W-Profileissa erityisesti yksinkertaisesta ja viimeistellystä designista. Ne sopivat helposti yhteen muiden varusteiden kanssa ja näyttävät tyylikkäältä jokaisella hevosella, missä tahansa käytössä. Kaunista ja huolellista käsityötä, ilman mitään ylimääräistä.

![](/images/IMG_0843.jpg)

Nahka on ekologisuutensa ja eettisyytensä osalta erittäin kiistelty materiaali. Etenkin eläinten olot ja muut tuotantokäytännöt puhuttavat. Matka tuotantoeläimestä nahkavarusteeksi on pitkä ja se kuluttaa valtavasti esimerkiksi puhdasta vettä sekä lisää ympäristön kemikaalikuormitusta.

Jonkin verran valveutuneena kuluttajana arvostan sitä, että Wahlstén valmistaa W-Profile -tuotteet ruotsalaisesta **[Tärnsjö-nahasta](http://www.tarnsjogarveri.com/)**. Se on peräisin valikoiduilta ruotsalaisilta tuotantotiloilta ja jokaisen erän alkuperä on jäljitettävissä aina kotilaitumelle saakka.

Ruotsin eläinsuojelulainsäädäntö on monin kohdin Suomeakin edellä, eikä nahantuotantoon käytettyjen eläinten elämää erikseen rajoiteta. Yleensä nahka on lihantuotannon sivutuote, jolloin naudasta tullaan hyödyntäneeksi kaikki käyttökelpoiset osat. Se on minusta tärkeää.

\[caption id="attachment\_2366" align="alignnone" width="1000"\]![](/images/IMG_0902-2.jpg) Uudet tuotteet piirretään pahville käsin. Kaavojen perusteella tilataan metallinen muotti, jonka avulla nahkaa voidaan leikata.\[/caption\]

Sanotaan, että viileissä oloissa kasvanut pohjoismainen nahka on paksua, tasalaatuista ja kestävää. Etenkin halvempiin keinomateriaaleihin verrattuna laadukas nahka on pitkäikäinen, korjattava ja lopulta maatuvakin vaihtoehto.

Nahan kestävyyttä ja ulkonäköä parannellaan parkitsemalla. Yleisin parkitsemisaine on kromi - se on erittäin haitallista ympäristölle ja allergisoi ihokontaktissa helposti.

**Tärnsjön nahka on aina kasviparkittua.** Se on hitaampi ja kalliimpi prosessi, mutta huomattavasti ympäristöystävällisempää. Kasviparkittu nahka ei allergisoi ja patinoituu käytössä kauniisti.

Esimerkiksi suitsia tai nahkariimua hankkiessa tuntuu hyvältä tietää, että nahka ei veny, ei halkeile, ei repeä. Vaikka välillä vähän sattuu ja tapahtuu, eikä huoltaakaan aina muista. Hyvin huollettuna käyttövuosia on luultavasti enemmän kuin keskiverto hevosella, tai kahdella.

**Ainutlaatuinen materiaali ja kotimainen käsityö on ihan pettämätön yhdistelmä.**

![](/images/IMG_0890.jpg)
