---
title: "Kaikki täällä ontuu tavallaan, mut harvoin tahallaan. #chiadegracia #superfood"
date: "2016-09-02"
id: "828"
slug: "kaikki-taalla-ontuu-tavallaan-mut-harvoin-tahallaan-chiadegracia-superfood"
coverImageId: "2086"
template: "page"
post_button_label: "Lue lisää"
---

Sanattomaksihan tämä vetää - viikon takaista postausta luettiin ensimmäisen vuorokauden aikana yli 1500 kertaa! Ja kiitos kiitos kiitos siitä kaikesta ihanasta palautteestakin jota etenkin Facebookissa olen saanut. Olen ikävöinyt bloggaamista kovasti ja nyt vielä entistäkin enemmän. Tauko oikeastaan koko hevosharrastuksesta on tehnyt hyvää. Stressi on ihan luvan kanssa saanut hellittää. Blogin heitteillejääminen on tuntunut kurjalta, mutta näköjään meidät otetaan kerta toisensa jälkeen ilolla takaisin. Kiitos siitä!

Kiitos myös **[Chia de Gracialle](http://www.chiadegracia.fi/)**, joka otti minuun yhteyttä huhtikuussa. Meillä kotona on käytetty yrttejä ihan kaikkeen, haavojenhoidosta ravintolisiin. Ja ihan kaikille - ihmisille, koirille, hevosille, lampaille.. Itse kuivattu minttu ja nokkonen ovat olleet osa hevosten talviruokintaa jo jokusen vuoden. Sitä kautta Chia de Graciankin myymät yrtit ja superfoodit ovat ennestäänkin tuttuja. Näitä on jonkin verran tullut hypisteltyäkin [Veljekset Wahlsténin](http://veljwahlsten.com/) ja paikallisen Horse Care Cornerin hyllyssä.

[![](/images/9-image-2B-25282-2529.jpeg)](https://qpm.kda.mybluehost.me/wp-content/uploads/2016/09/9-image-2B-25282-2529.jpeg)

RUUSUNMARJA - JOINT BUDDY - MSM - NOKKONEN

Kevät (syksyn ja synkimpien talvikuukausien lisäksi) on otollinen aika kuuriluonteiselle lisäruokinnalle. Karvanvaihto, lisääntyvä valo ja sitä kautta hevostenkin kohoavat energiatasot kaipaavat kaamoksen jälkeen pientä lisäboostia. Etenkin Sotilaan kanssa karvanvaihto on vuodesta toiseen jostain syystä älyttömän työläs toimenpide. Klippaaminen helpottaa karvan irtoamista jonkin verran, mutta ongelma on ehdottomasti hevosessa sisälläpäin. Lisäksi kevään ensimmäiset hyönteiset ovat perinteisesti aiheuttaneet allergisia reaktioita, vaikka ötökkämyrkkynä Coopersect helpottaakin molempien oloa huomattavasti. Libbyllä vuodet alkavat vähitellen näkyä aamujäykkyytenä ja Sotilaankin sairaushistorian tietäen nivel- ja sidekudosterveyttä tukevat lisäravinteet eivät ole yhtään pahitteeksi. Etenkin kun molemmat harjoittelevat melkoisia kevätjuhlaliikkeitä vähän liiankin ahkerasti.

Tämä kaikki huomioon ottaen kokeiltavaksi valikoitui kuivattu **[ruusunmarja](http://www.chiadegracia.fi/epages/chia.sf/fi_FI/?ObjectPath=/Shops/2014111704/Categories/Ruusunmarja)**, **[nokkonen](http://www.chiadegracia.fi/epages/chia.sf/fi_FI/?ObjectPath=/Shops/2014111704/Categories/Nokkonen)**, **[MSM](http://www.chiadegracia.fi/epages/chia.sf/fi_FI/?ObjectPath=/Shops/2014111704/Categories/MSM-jauhe)** ja Chia de Gracian oma **[Joint Buddy -nivelravinne](http://www.chiadegracia.fi/epages/chia.sf/fi_FI/?ObjectID=3162112)**. (Linkkejä klikkaamalla pääsee Chia de Gracian nettikauppaan ja tuotesivuille.) Yritän pysyä olennaisuuksissa ja nostaa esiin vain joitain kaikkein tärkeimpiä ravintoaineita hyötyineen. Nykyään yrteistä ja lisäraveinteista ylipäätään on saatavilla niin paljon selkokielistä tietoa suomeksi ja englanniksi, että saatoin alunperin uppoutua aiheeseen hieman liiankin syvälle..

Etenkin ruusunmarja ja nokkonen ovat mieluiten kuureina syötettäviä. Meillä hevoset saivat näitä pitkin kevättä ja kesää yhdessä ja erikseen. Chia de Gracian nettikaupasta (ja tottakai myös pussin kyljestä) löytyvät ohjeet syöttömääristä, jotka näillä tuotteilla olivat lähinnä ruokalusikallisia. Päällekkäisyyksien vuoksi pysyimme varmuuden vuoksi minimiannoksissa. Pienen alkunirsoilun jälkeen jopa ennakkoluuloinen Sotilas söi ruokansa temppuilematta.

[![](/images/10-image-2B-25281-2529.jpeg)](https://qpm.kda.mybluehost.me/wp-content/uploads/2016/09/10-image-2B-25281-2529.jpeg)

Yksi tärkeimmistä **ruusunmarjan** sisältämistä ravintoaineista on rikki. Se on mukana suuressa osassa hevosen elimistön perustoiminnoista - mm. sydämen ja verisuonten toiminta sekä kehon energiantuotanto. Rikki on mukana myös sidekudoksille tärkeän kollageenin muodostumisessa. Kollageeni on valkuaiskuitu, josta esimerkiksi jänteet hyvin pitkälti muodostuvat. Kollageenit jaotellaan I-, II- ja III-tyyppeihin niiden joustavuuden ja sitä kautta kestävyyden perusteella. Etenkin jännevammojen parantumisessa olennaista on, millaista vammakohtaan muodostuva uusi kollageeni on. Lääke- ja kantasoluhoidoilla voidaan yrittää vaikuttaa kollageenin muodostumiseen, mutta elimistön sisäiset rakennusaineet ovat paranemisprosessissa aina hyvin suuressa roolissa. Lisäksi rikki on tärkeää elimistön proteiininmuodostukselle (rikin puute heikentää hevosen kykyä käyttää valkuaisaineita hyväkseen) ja sen on tutkittu lievittävän tulehduksia ja vaikuttavan myös kavioiden, ihon ja karvan laatuun.

Ruusunmarjassa on runsaasti vatsahappoja pilkkovaa ja sitä kautta vatsan happotasapainoa ylläpitävää sorbitolia. Se lisää myös syljen eritystä, joka niin ikään tukee ruuansulatuselimistön toimintaa. Merkittävänä mainitsisin myös galaktolipidin, joka hillitsee tulehduksia nivelissä, parantaa liikkuvuutta ja vähentää kipua. Etenkin yhdessä em. rikin kanssa näiden on todettu lieventävän nivelrikon ja nivelreuman oireita. (Ruusunmarjaa käytetään etenkin ihmispuolella paljon juuri nivelkipujen helpottamiseen.)

[![](/images/3-image.jpeg)](https://qpm.kda.mybluehost.me/wp-content/uploads/2016/09/3-image.jpeg)

**Nokkonen** tunnetaan ehkä kaikkein parhaiten rautapitoisuudestaan. Se on ravintosisällöltään monessakin mielessä ylivertainen; nokkosessa on rautaa 7x enemmän kuin pinaatissa, piitä 60x enemmän kuin lehtisalaatissa, kalsiumia 3x enemmän kuin maidossa ja C-vitamiinia 5x enemmän kuin appelsiinissa. Monessa eri yhteydessä todetaan myös, että suomalaisista kasveista mikään ei sisällä yhtä paljon mineraalisuoloja kuin nokkonen.

Ruokinnasta johtuva raudanpuute ei ole kovin yleistä, mutta etenkin piin ja C-vitamiinnin riittävästä saannista kannattaa huolehtia. Pii on mukana luuston, rustojen sekä jänteiden kehittymisessä ja hevoset saavat sitä pääasiassa kivennäisvalmisteista. Hevonen muodostaa valtaosan tarvitsemastaan C-vitamiinista itse, mutta etenkin stressi ja yleisinfektiot kuluttavat sitä enemmän kuin elimistö ehtii tuottaa. C-vitamiini tukee vastustuskykyä ja vaikuttaa merkittävästi raudan imeytymiseen. Lisäksi se on katalyytti (kemiallista reaktiota nopeuttava aine) jo aiemmin mainitun kollageenin muodostumisessa. Puutostila heikentää nopeasti hevosen yleiskuntoa ja pysäyttää kollageenin tuotannon. C-vitamiini on vesiliukoinen, joten yliannostuksen vaaraa ei juuri ole.

Lisäksi nokkonen sisältää valtavan määrän erilaisia yleishyödyllisiä vitamiineja ja kivennäisaineita. Toistaiseksi kaikki kokeillut teolliset kivennäisvalmisteet ovat saaneet Sotilaan kutiamaan, joten olemme siirtyneet jo vuosia sitten vaihtoehtoisiin kivennäistäydennyksiin. Nokkonen sopii hyvin korvaamaan teollisia lisäkivennäisiä ja -vitamiineja. Samalla se parantaa munuaisten toimintaa (joka nopeuttaa kuona-aineiden poistumista elimistöstä) ja helpottaa yliherkkyysreaktioita.

[![](/images/image-2B-25285-2529.jpeg)](https://qpm.kda.mybluehost.me/wp-content/uploads/2016/09/image-2B-25285-2529.jpeg)

JOINT BUDDY -NIVELRAVINNE

**MSM** eli metyylisulfonyylimetaani on jo melkein kaikille hevosia ruokkineille tuttu lisäravinne. Se ei turhaan ole kaikkein suosituin nivelterveyttä edistävä tuote - turvallista, edullista ja toimii. MSM on orgaanista hyvin imeytyvää rikkiä, jonka hyödyt ovat niin ikään samoja kuin ruusunmarjan sisältämän rikin. Sellaisenaan MSM:ää syötetään yleensä ennaltaehkäisevänä tai lihas-/niveljäykkyyden helpottamiseksi. Siinä mielessä puhdas MSM on aika "tylsä" ravintolisä, että purkki sisältää yli 99 prosenttisesti juurikin sitä itseään. Esimerkiksi juuri ruusunmarja sisältää rikin lisäksi valtavan määrän muutakin hyödyllistä. MSM kuitenkin tehostaa muiden ravintoaineiden imeytymistä, joten sitä on lisätty etenkin moneen nivelravinteeseen.

Chia de Gracian oma nivelille suunniteltu rehosekoitus **Joint Buddy** oli minulle täysin uusi tuttavuus. Ruusunmarjan, nokkosen ja MSM:n lisäksi se sisältää chiarouhetta, pirunkouraa, mesiangervoa ja boswellia serrata -puun pihkaa.

Chia tuo sekoitukseen runsaasti hyviä rasvoja, joita esimerkiksi boswellia serrata tarvitsee imeytyäkseen tehokkaasti. Pirunkoura lievittää tulehduksia, rauhoittaa hevosta ja sitä käytetään sellaisenaan myös allergioiden hillitsemiseen. Mesiangervon sisältämä salisyylihappo (josta mm. aspiriinia valmistetaan) lievittää kipua ja puhdistaa kehoa niin sisä- kuin ulkopuoleltakin (voidaan käyttää myös desinfioivana hauteena). Mesiangervo ylipäätään nopeuttaa aineenvaihduntaa kiihdyttämällä hieneritystä ja nesteen poistumista kehosta.

Boswellia serratan kanssa katosin taas internetin syövereihin koko illaksi. Suomeksi tietoa on tarjolla vähän, mutta muissa asiayhteyksissä sitä on tutkittu aika paljon. Reumaan, nivelrikkoon ja muihin ajan myötä rampauttaviin tulehduksellisiin nivelvaivoihin on viime vuosina etsitty näköjään erittäin ahkerasti ratkaisua. Boswellia serrata hillitsee tulehdusvälittäjäaineiden toimintaa ja jalostumista elimistössä. Tulehduksenlievitystehoa on verrattu mm. käsikaupassa myytäviin tulehduskipulääkkeisiin. Muihin suoraan luonnosta saataviin tulehduksenlievittäjiin verrattuna boswellia serrata toimii huomattavan nopeasti - nivelnestettä tutkiessa muutoksia on havaittu viiden päivän käytön jälkeen.

[![](/images/5-image-300x200.jpeg)](https://qpm.kda.mybluehost.me/wp-content/uploads/2016/09/5-image.jpeg)[![](/images/4-image-300x200.jpeg)](https://qpm.kda.mybluehost.me/wp-content/uploads/2016/09/4-image.jpeg)

SAMASTA PUSSISTA VOIVAT SYÖDÄ MYÖS KOIRAT. MIKSEI OMALLA VASTUULLA MYÖS OMISTAJATKIN..

Meidän perusterveet tasaista arkea elävät lemmikkihevosemme ovat tänä kesänä olleet notkeita, virkeitä, iloisia, kiiltäviä ja kutinattomia. Olen itse ollut kotona niin vähän, että joudun perustamaan käsitykseni pitkälti äitin juttujen varaan. Juuri tarkempia sijaissilmiä ei kuitenkaan voisi toivoa.

Kaikkein suurin ja näkyvin merkitys on MSM:llä, sekä Libbylle että perheen vähitellen ikääntyvälle paimenkoiralle. Molemmat pysyvät iloisina, seurallisina ja notkeina niin kauan kun MSM:ää menee, mutta muutama päivän tauon jälkeen etenkin Libby muuttuu aamujäykäksi ja kiukkuiseksi. Neljä varsaa ja todennäköisesti 20 vuotta ylipainoisena on auttamatta tehnyt temppunsa. Sotilaassa en itse huomaa suurta eroa, mutta sekin on kuulemma selvästi seurallisempi.

Sotilas ei normaalisti tule ns. iholle lainkaan, edes luvan kanssa, vaan pitää kohteliasta välimatkaa tuttuihinkin ihmisiin. Toisaalta se omaan hillittyyn tapaansa toivoo ihmisenkin kunnioittavan hevosen omaa henkilökohtaista tilaa. Minä saan kyllä halailla ja minuun Sotilas uskaltaa itsekin koskea, mutta MSM:ää syödessään se on avoimempi muidenkin perheenjäsenten kanssa. Eläimillä MSM:n vaikutusta mielialaan on tutkittu ilmeisesti aika vähän, mutta ihmispuolelta tutkimuksia löytyy jonkin verran. Kaikkein merkittävimmät hyödyt taitavat Sotilaallakin kuitenkin löytyä pinnan alta, jalkaterveydestä.

[![](/images/IMG_6322_.png)](https://qpm.kda.mybluehost.me/wp-content/uploads/2016/09/IMG_6322_.png)

Toinen merkittävä huomio on Sotilaan kutinattomuus. Se on lievästi yliherkkä oikeastaan kaikille ötököille ja etenkin keväisin ihan tavallisista hyttysistäkin nousevat paukamat ovat kauheita. Ja kutisevat tolkuttomasti. Olemme jo monta vuotta luottaneet alunperin naudoille suunniteltuun pitkävaikutteiseen Coopersectiin. Niskaan laitetaan pieni tippa, josta se leviää ympäri hevosta ja pitää valtaosan ötököistä loitolla vähintään kuukauden. Lisäksi tervarasvaa, tervalaastaria ja Porcivetia on läträtty aiemmin purkkitolkulla. Sekä Sotilas että minä inhoamme molemmat tervan hajua eikä jatkuva rinnusten, harjantyven, jalkovälin jne. tahmaaminen ole mukavaa tai käytännöllistä. Tänä kesänä harja ja hännäntyvi ovat saaneet jäädä rauhaan eikä rinnuksia ole kupattu verille.

Kaikkineen hyvinhän nuo voivat. Ne saavat hyvää kuivaa heinää viidesti päivässä ja iltaisin vähän lisukkeita. Sotilas jonkin verran kauraa ja Libby Racingin seniorirehua. Libby kuivahti taas keväällä hieman liian hoikaksi ja molemmille maistunut Builder Mix vaihdettiin nykyisiin. Sotilas on ollut tänä kesänä läikikkäämpi (ne sellaiset karvaan ilmestyvät kolikkokuviot, tiedättehän) kuin koskaan aikaisemmin. Lisäksi ensimmäistä kertaa ikinä sen kavioita on täytynyt vuolla viiden viikon välein, vaikka se on ollut tammikuusta asti kengättömänä (joka ei ole aiemmin varsinaisesti sopinut sille). Pahimmillaan kengitysväli oli yli 10 viikkoa ja siltikin uudet naulat piti lyödä liian lähelle vanhoja reikiä. Jalat ylipäätään voivat juuri nyt hyvin eivätkä ole reagoineet satunnaiseen aika rankkaankin liikuntaan.

[![](/images/25-image-300x200.png)](https://qpm.kda.mybluehost.me/wp-content/uploads/2016/09/25-image.png)[![](/images/26-image-2B-25281-2529-300x200.png)](https://qpm.kda.mybluehost.me/wp-content/uploads/2016/09/26-image-2B-25281-2529.png)

NÄMÄ ÄLYTTÖMÄN EDUSTAVAT PUHELINKUVAT OVAT KEVÄÄLTÄ. OIKEANPUOLEISESSA KUVASSA NÄKYY HYVIN TUO KARVANLÄHDÖN ONGELMA. JA NÄTIT KOLIKOT!

Sanottakoon, että olen aina ollut skeptinen yrttien kaikkivoipaisuuden suhteen. Tiettyjen ravintoaineiden ja sitä kautta niitä sisältävien kasvien hyödyt ovat kiistattomia, mutta esimerkiksi chiansiementen hype on saavuttanut ihan uskomattomat mittasuhteet. Ei hevosen ruokinnan pitäisi olla uskontoon verrattavaa kiihkoa ja vastakkainasettelua, vaikka kriittisyys onkin kehityksen kannalta välttämätöntä.

Kasvien hyödyistä puhuminen ylipäätään kuulostaa helposti uskomuksilta ja huuhaalta. Sorrun siihen itsekin - oikeastaan vaikkapa ruusunmarjan hyötyjen miettiminen ei kiinnosta pätkääkään, mutta jos aihe onkin rikin vaikutus kollageenin muodostumiseen niin mielenkiinto on aivan toinen. Hevosenkin elimistö perustuu kemiaan, eikä se vähän selkokielistettynä ole täysin käsittämätöntä "tavallisellekaan" ihmiselle. Keinot vaikuttaa elimistön kemiallisiin reaktioihin löytyvät hyvin pitkälti sieltä missä eläin on kehittynyt. Luonnosta.

Etenkin loukkaantumisten jälkeen nähdään usein vain se mitä lääketiede pystyy tarjoamaan. Joskus päässyt unohtumaan itseltäkin, että kaikkein parhaat korjausmekanismit ovat jo valmiiksi olemassa. Niistä vain täytyy pitää huolta silloin kun kaikki on hyvin ja tukea haastavissa tilanteissa. Mitä tehokkaammin elimistö pystyy toimimaan, sitä paremmat edellytykset toipumiselle on.

Meidän kohdallemme on osunut lähinnä sellaisia vaivoja, joiden paraneminen on ollut kiinni juuri elimistön oman uudelleenrakennuksen aktivoinnista. Kuinka saada hevonen kasvattamaan itselleen uuden jalan? Jännevammojen kanssa on ikuisuuskysymys miksi hevoset vastaavat hoitoihin niin eri tavoin. Todennäköisesti suurin syy löytyy juuri siitä kuinka tehokkaasti elimistö pystyy itse korjaamaan vahinkoja ja ottamaan tarjotun avun vastaan. Ruusunmarja on ehkä vain nättiin pussiin paketoitu kuivattu kasvi, mutta ilman rikkiä ei uutta jännekudosta synny.

**TOTEUTETTU YHTEISTYÖSSÄ [CHIA DE GRACIAN](http://www.chiadegracia.fi/) KANSSA, KIITOS!**
