---
title: "2x joulukorttikuvat & DIY-tallistudio"
date: "2018-12-24"
id: "3063"
slug: "2x-joulukorttikuvat-diy-tallistudio"
coverImageId: "3092"
template: "page"
post_button_label: "Lue lisää"
---

Kuten jo Instagramissakin totesin - joulua edeltävät viikot ovat vuoden kiireisintä aikaa. Koulu- ja työprojekteja kasaantuu väkisin aina kohti vuoden loppua, vaikka kuinka roikkuu aikatauluissa...

### Kynttilä palaa molemmista päistä, jotta pyhät saa viettää rauhassa vanhempien luona kotikotona.

Ihme kyllä selvisin tänäkin vuonna - terveisiä sohvan nurkasta viinilasillisen ääreltä!

![](/images/unknown-soldier-82-Edit-1000x667.jpg)

Oma henkilökohtainen suosikkini tältä joululta!

Joulukuun kohokohtia ovat olleet joulukorttikuvaukset (joita harrastimme [Mirellan](https://hertjekker.otukset.fi/kuvat/) kanssa lopulta kaksin kappalein) ja [Playsson.netin](http://www.playsson.net/) järjestämät hevosalan somevaikuttajien pikkujoulut Lahden [Veljekset Wahlsténilla](https://www.veljwahlsten.com/). Vähemmän hohdokkaina mainittakoon kaksi antibioottikuuria vaatinut angiina (juuri sopivasti miehen Aasian-matkan aikaan) ja tietokoneen hajoaminen lopullisesti.

![](/images/sylvi-26-Edit-3-1-1000x667.jpg)

Kranssi askarreltiin Ikean muovihavuköynnöksestä, itse leivotuista pipareista ja Tokmannin pallovalosarjasta.

### 1.12. oli hyvä aloittaa joulukorttikuvilla.

Tarkoitus oli rakentaa tallille pieni matkastudio ja kasata suurempi porukka kameran eteen. Askartelin tekohavuköynnöksestä kranssin, johon viriteltiin jouluvalot ja aitoja pipareita. Paketoimme muutaman pahvilaatikon joululahjoiksi ja etsimme muutaman taljan rekvisiitaksi.

Pitkään ja hartaasti mietittiin ja viriteltiin. Taustakangas telineineen, jouluvalot, loimet häiritsevän luonnonvalon eteen. Pari salamaa jalustoineen ja backup plan siltä varalta, että joku hevosista päättää kirmailla hallitsemattomasti valojen ja johtojen seassa.

Lopputuloksesta tuli kunnon hevosenpelotin, joka ei kuitenkaan ajanut asiaansa aivan suunnitellulla tavalla. Keinovalaistus ulkotiloissa vaatii näköjään vielä tehokkaammat valot ja hieman enemmän taustatutkimusta. Vaaleiden hevosten kanssa valo riitti, mutta esimerkiksi Sotilas oli liian tumma näin tummalle taustalle.

Kuvattavana kävi hevosten lisäksi kaksi koiraa ja kani! Kuvia voi ihastella [täällä](https://hertjekker.otukset.fi/kuvat/2018/Hovin+Ratsutila+2/).

![](/images/545A6451-1000x667.jpg)

Sotilaan kanssa joulukorttikuvaukset aloitettiin ulkoilmassa yhteiskuvilla tallikaveri Alman kanssa. Päästään karvaisen mutta jalolta vartaloltaan kaljuksi ajellun hevosen tuunaaminen säädylliseen kuvauskuntoon ei aivan onnistunut. Kovista odotuksista huolimatta lumettomalla sänkipellolla otetuista kuvista ei tehty tämän talven joulukortteja... (Katso karvainen yhteiskuva [täältä](http://hertjekker.net/leimattomat/sotilas/2018-12-joulustudio/unknown%20soldier%20ja%20augustina%20pomelina%20(13)-Edit-3.jpg).)

### Jännitystä ja vaarallisia tilanteita sen sijaan oli tarjolla.

Peurat ovat jo pitkään pyörineet tallin pihapiirissä ja pelotelleet hevosia etenkin iltahämärissä. Nyt ne (tai jokin muu oletettu villieläin horisontissa) antoivat sätkyt päiväsaikaankin ja jopa Sotilas pelästyi tosissaan sydänjuuriaan myöten. Järkyttyneet hevoset vietiin enemmän tai vähemmän hallitusti talliin rauhoittumaan, mutta iltapäivän "studiokuvausten" tunnelma kärsi väistämättä.

- ![](/images/unknown-soldier-89-Edit-1-667x1000.jpg)
    
- ![](/images/unknown-soldier-151-Edit-1-667x1000.jpg)
    

### Tampere sai lunta vasta viime hetkillä.

Sotilaan julkaisukelpoiset joulukuvat otettiin torstaiaamuna, kaiken kaikkiaan paremmalla menestyksellä. Hevonen oli siisti ja esiintyi edukseen, sää suosi ja homma hoitui alle tunnissa. Suorastaan epäilyttävän helppoa! Näitä kuvia voidaan ihastella vielä joulun jälkeenkin.

Nyt kun luntakin on, voidaan alkaa suunnitella muita talviprojekteja! Listalla on ainakin lisää savuja, valotikkuja ja heijastavaa sprayta. Studiovalaistuksenkaan kanssa ei ajateltu vielä luovuttaa.

Liukas ja lumeton alkutalvi on haitannut ratsastustreenejä pahasti, mutta nyt kenttäkin vähitellen paranee. Joululoman Sotilas puuhaa vuokraajansa ja Alman omistajan kanssa. Alkuvuodesta täytyy taas palata ratsutusten ja ratsastustuntien pariin. Vuokraaja on kyllä ratsastustuntien osalta kunnostautunut nyt jäiseenkin aikaan, mutta itselläni on jäänyt vähemmälle...

Nyt on kuitenkin aika rauhoittua hetkeksi.

### Hyvää Joulua kaikille!

![](/images/unknown-soldier-203-Edit-1-1000x667.jpg)
