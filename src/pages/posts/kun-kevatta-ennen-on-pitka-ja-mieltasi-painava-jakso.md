---
title: "Teemakuvaus: sotahevonen"
date: 2018-11-28
id: "2946"
slug: "kun-kevatta-ennen-on-pitka-ja-mieltasi-painava-jakso"
coverImageId: "2950"
template: "page"
post_button_label: "Lue lisää"
---

![](/images/46262677_2457200384321045_1484200136102903808_n.jpg)

Terveisiä sängyn pohjalta. Haluaisin julkaista muutaman tämän hetken tunnelmaan sopivan kuvan. Seuranani on influenssa tai todella kiukkuinen nielutulehdus, mahdollisesti molemmat. Toki seuranani on myös kissa. Mies lähti osuvasti Kiinaan pari päivää ennen sairastumistani.

### Maailmanloppu on siis käytännössä ovella.

Joskus ideat odottavat aikaansa, osa kauankin. Ajatus _sotahevosesta_ ehti kypsyä useamman vuoden. Olin sotakirjallisuuden ja -elokuvien ystävä jo lapsena, ja luin paljon myös eläinten roolista modernissa sodankäynnissä. Ihan valtavan surullisia eläinkohtaloita.

Pieni, tanakka ja lyhytjalkainen Sotilas putoaa täydellisesti käytännöllisen sotahevosen saappaisiin. Se on tyypiltään ehkä enemmän Keski-Eurooppalainen, mutta myös Suomessa käytettiin "vierasrotuisia" sotasaalishevosia. Venäjän armeijalla oli paljon esimerkiksi orloveja.

![](/images/unknown-soldier-21.jpg)

### Tarvittiin vain pari valkoista puuvillapinteliä, juuttinarua, vanha armeijan villaviltti, tekoverta ja kuraa.

Pieni, tanakka ja lyhytjalkainen Sotilas putosi täydellisesti myös kynnöspeltoon. Ryvettynyt look syntyi melko helposti. Riittävän kurjaa sai odottaa marraskuulle saakka, mutta odotus todella palkittiin. Syksyn pieksemä maisema ja raskaan harmaa sää takasivat maailmanlopun tunnelman ilman erityistä kuvankäsittelyäkään. Jos jotain tahtoo jossitella niin savuhan näistä uupuu.

Tekoveri oli päivän pettymys. Sellaisenaan "veri" oli lähinnä paksua sokerisiirappia ja laimeni tympeän vaaleanpunaiseksi, vaikka paketti lupasi intensiivisen värin laimennettunakin.

![](/images/unknown-soldier-36-Edit.jpg)

Sotilas ei sotkemisesta, säästä tai ympäristöstä piitannut. Poseeraamisen kanssa oli hieman haasteita - normaalisti kun iloinen ilme tietää namia, ja nyt homma toimikin aivan päin vastoin.

Täytyy julkaista yksi tällainenkin kuva, ihan vain osoitukseksi siitä ettei kuvauksissa vahingoitettu eläimiä edes henkisesti! Fyysisen vahingoittumisen riski oli kyllä olemassa... Pellossa olisi ollut suun täydeltä kaikkea hyvää maisteltavaa, varmasti hyvin terveysvaikutteisella mutakuorrutteella.

### Mitä pidätte? Millaisia tunteita nämä herättävät?

#### Säästin tottakai parhaan viimeiseksi:

![](/images/unknown-soldier-103-Edit-5-2.jpg)
