---
title: "Niin mä jäisin ihaniin nurkkiisi luuhaamaan, kiertäisin kanssas koko huuhaa-maan."
date: 2015-07-16
id: "870"
slug: "niin-ma-jaisin-ihaniin-nurkkiisi-luuhaamaan-kiertaisin-kanssas-koko-huuhaa-maan"
coverImageId: ""
template: "page"
post_button_label: "Lue lisää"
---

[![](/images/IMG_7771_p.png)](http://2.bp.blogspot.com/-GmNypXqs3WQ/VaTvKvO8HrI/AAAAAAAAJ3g/IKT9gVn_iT0/s1600/IMG_7771_p.png)

Kesä tuntuu katoavan yhdessä hujauksessa. Heinäkuun puoliväli jo. Edelleen saa käyttää villasukkia ja polttaa tulia pystyuunissa. Toki mukavia juttuja nekin, joskin niistäkin ehtisi nauttia hieman paremmin jos kalenteri olisi täytetty hieman väljemmin. Sotilas muutti puolitoista viikkoa sitten joksikin aikaa Oton luo. Täälläkin ollaan saatu nauttia rankkasateista (kuten kuvasta näkee), joten etenkin maneesinkäyttömahdollisuus on ollut suuri ilo. Helpottaa huomattavasti minunkin arkeani - oman tallin hoitaminen monivuorotyön lisäksi on iso järjestelykysymys. Poni laiduntaa pihalla lampaiden kanssa vapaana ja Sotilaan luo pääsee helposti ja nopeasti pyörällä tai Oton kyydissä. Olen ehtinyt ratsastaa paljon paremmin kuin aikoihin. Ja tietysti saan samalla vähän lomaa arkivastuustakin.

[![](/images/IMG_9624_.png)](http://4.bp.blogspot.com/-W35vMUVszGo/VagDYLjnjHI/AAAAAAAAJ34/jtjxKxGa9Ys/s1600/IMG_9624_.png)[![](/images/IMG_9421_.png)](http://4.bp.blogspot.com/-_SLoyh4-C4o/VagDYD_y_wI/AAAAAAAAJ30/uARQXKh6KhU/s1600/IMG_9421_.png)

Sotilas on kotiutunut ja viihtyy hyvin. Sillä on tallikavereina kaksi vanhempaa ruunaa, joiden kanssa se tulee hyvin juttuun. Toistaiseksi Sotilas laiduntaa omalla hillityn kokoisella laitumellaan yksin, mutta päässee vielä hetkeksi porukkaankin. Sadetta ollaan pakoiltu maneesissa, mutta viihdymme molemmat huomattavasti paremmin ulkokentällä. Ihanaa saada pitkästä aikaa ratsastaa hyvällä pohjalla ja niin että tilaa riittää! Ensimmäisistä treenikerroista ei kyllä juuri jäänyt kerrottavaa jälkipolville, mutta yllättävän nopeasti Sotilaskin pääsi taas oikean liikunnan makuun. Otto on ratsastanut muutaman kerran ja olemme olleet kahdesti Noora Nisulan valmennuksessa. Vaikeimmillaan Sotilas on opiskellut etu- ja takaosakäännöksiä ja väistöjä ravissa. Ihan hyvällä menestyksellä.

Sotilas kantaa täysin aloittelevaa pikkusiskoani ihailtavalla varovaisuudella, ja toimii näköjään muutenkin erittäin hyvin kokemattomammillakin ratsastajilla. Se sai viikko sitten selkäänsä tuttuni Millan (vasemmanpuolimmainen kuva), jolla on ollut hyvän aikaa taukoa "oikeasta" ratsastuksesta. Sotilasta se ei häirinnyt. Se osaa olla oikeissa tilanteissa ihanan simppeli hevonen.

[![](/images/IMG_9782_.png)](http://1.bp.blogspot.com/-hE5fY3uBH-M/VagmYZsXx3I/AAAAAAAAJ4M/M2B4x2jb-gg/s1600/IMG_9782_.png)

Yöpyminen ulkona ja viikko reippaampaa liikuntaa sulatti koko hevosesta ylimääräiset nestepöhöttymät. Se on yllättävänkin hoikassa kunnossa tällä hetkellä. Ja kestää sitä muutenkin katsella! Viime tiistaina Sotilas sai kengät ja välipohjat, niistä lisää vielä myöhemmin. Kaviot ovat kauheassa kunnossa ja nyt kokeilussa on Cavalorin Hoof Aid. Sitä on kehuttu paljon, toivottavasti on vähän apua meillekin. Sovituksessa ollut Supreme Munich tuli jäädäkseen, eli näköjään meillä on nyt sitten koulusatulakin! Haluan ratsastella sillä vielä tovin ennenkuin uskallan esitellä sitä enempää. Omalle persukselleni se on tähän mennessä paras satula jossa olen istunut.

Tänä iltana alkaa St Michel -raviviikonloppu. Elitloppetin ja Suur-Hollolan jälkeen kolmas kesän suurtapahtumista. Kahden viikon päässä odottavat Kuninkuusravit. Yritän kasailla kesäraveista yhden hieman suuremman fiilistelypostauksen. Toivottavasti edes elokuu olisi lämmin, sateinen ja jääkylmä +15 ei varsinaisesti nostata tunnelmaa. Loviisa ja Riihimäkikin ovat vielä tältä kesältä näkemättä.

[![](/images/IMG_9757_.png)](http://2.bp.blogspot.com/--HQqnDLqVls/VagvJUTKD7I/AAAAAAAAJ4c/88VWq1cQNJw/s1600/IMG_9757_.png)

HEVOSTEN LISÄKSI SOTILAS ON PÄÄSSYT TUTUSTUMAAN MM. KANOIHIN, ANKKOIHIN, VUOHIIN JA LAMPAISIIN. "YLLÄTTÄEN" SE TYKKÄÄ NIISTÄ KAIKISTA.
