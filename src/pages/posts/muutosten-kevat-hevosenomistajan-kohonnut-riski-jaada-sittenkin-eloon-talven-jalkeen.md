---
title: "Talvi kääntyy muutosten kevääseen - parhaana päätöksenä muutto uuteen talliin"
date: 2019-03-24
id: "3710"
slug: "muutosten-kevat-hevosenomistajan-kohonnut-riski-jaada-sittenkin-eloon-talven-jalkeen"
coverImageId: "4178"
template: "page"
post_button_label: "Lue lisää"
---

![](/images/MG_2927_2-1000x667.jpg)

Kuva: Merika Kallio Photography

### Kevät - johan tätä on viimeiset neljä kuukautta odotettukin!

Meille tämä kevät on tarkoittanut monenlaista muutosta. Suurimpana ja tärkeimpänä muutto uuteen talliin Ylöjärvelle. Kaipasin pienen tallin rauhaan ja kunnon maastoihin. Nyt ensimmäisen uudessa kodissa vietetyn kuukauden jälkeen olen iloinen ja helpottunut muuttopäätöksestä.

![](/images/MG_3392_2-1000x667.jpg)

Harvinaista todistusaineistoa - ratsastan ihan itse! Kuva: Merika Kallio Photography

### Selkeät rutiinit ja mieluisat hevoskaverit ovat tehneet Sotilaalle hyvää.

Tuntuu hyvältä nähdä se pirteänä, leikkisänä ja sosiaalisena. Se on paljon sanottu epäseurallisesta ja passiivisuuteenkin taipuvaisesta hevosesta. Työntekokin maistuu taas ihan hyvältä! Tammi- ja helmikuu kuluivat lähinnä käyttökelvottomia pohjia ihmetellessä (siinä suurin syy valokuvahiljaisuuteenkin). Parin köpöttelykuukauden jälkeen paluu normaaliarkeen vie tovin, mutta aikaahan meillä riittää.

Olen ehtinyt jo jonkin verran tutustua Ylöjärven opettaja- ja ratsuttajatarjontaan, mutta otan yhä mielelläni suosituksia vastaan! Aina oma hommansa löytää uudet luottotyypit.

### Töissä on pitänyt kiirettä ja siirryin maaliskuun alussa täysipäiväiseksi kirjoittajaksi.

Samalla ovat hiljentyneet blogin lisäksi muutkin somet. Pakko myöntää, että etenkin nyt alkuun mieli (ja niskat) on yleensä niin solmussa työpäivän ja -viikon jälkeen, ettei tietokonetta huvita enää kotona avata. Instagram-kiintiökin tulee hyvin täyteen kun sitä selaa töissä päivät läpeensä. Nautin työstäni valtavasti, mutta vie hetken, että uuteen rytmiin tottuu. Vihdoin säännöllinen kasista neljään -toimistotyörytmi!

![](/images/IMG_6090-1000x667.jpg)

### Sosiaalisesti kuormittavien päivien jälkeen nautin hiljaisesta tallista.

Useimpina iltoina saan puuhailla kaikessa rauhassa yksin. Seura on toki välillä mukavaa, mutta jätän väkinäisen small talkin mieleläni väliin pitkän päivän jälkeen. Illat pitenevät kovaa vauhtia ja maastoon ehtii vielä hyvin kuudenkin jälkeen! Mieli lepää ja ainakin lähimetsän pienet villieläimet ovat tulleet iltahämärissä tutuiksi. Parin viime viikon aikana reitillemme on osunut lauma kauriita ja kaunis kettu.

### Viime aikoina olen yrittänyt jättää mahdollisimman paljon aikaa myös omalle levolle ja palautumiselle.

Hoidan edelleen koulujuttuja työn ohella ja viikot venyvät välillä väistämättä ihan liian pitkiksi. Olen tänä talvena sairastellut normaalia enemmän eikä väsymys meinaa välillä helpottaa millään.

Sotilaan muuton jälkeen päätin, että käyn tallilla vain joka toinen päivä. Minun lisäkseni vuokraajamme käy oman halunsa ja ehtimisensä mukaan, jonka jälkeen Sotilaalle jää yleensä 2 vapaapäivää viikossa. Itse saan yhden täysin vapaan päivän viikonlopulta ja useamman vapaan arki-illan. Se tuntuu jaksamisessa jo nyt. Samalla olen ehtinyt kiinnittää huomiota omiin syömisiini ja kotona vietetty vapaa-aika on tehnyt hyvää parisuhteellekin. Alan vähitellen uskoa, että selviän tästä talvesta hengissä!

### Suosittelen omaa aikaa todella lämpimästi myös muille kanssaharrastajille!

Sitä paljon puhuttua vapaa-aikaa voi kuluttaa esimerkiksi ensi viikonloppuna kansainvälisten Aino Mastersien parissa ja kahden viikon kuluttua Tampereen Hevoset-messuilla!

![](/images/MG_2753-2_2-1-1000x667.jpg)

Kuva: Merika Kallio Photography
