---
title: "5 + 1 selviytymiskeinoa syksyyn"
date: 2018-10-01
id: "2356"
slug: "kevaat-kului-tuosta-vain-ja-kesat-nopein-askelin"
coverImageId: "2360"
template: "page"
post_button_label: "Lue lisää"
---

![](/images/IMG_8844-7.jpg)

Lokakuu... Syksy on tähän mennessä ollut arveluttavan kuiva, lämmin ja inhimillinen.

Viime kesänä Sotilas ei loukkaantunut! Se on ollut virallisesti terve koko tämän vuoden, jo yhdeksän kuukautta. En muista milloin viimeksi olisimme saaneet puuhailla ja treenata yhtä huolettomasti.

Kun on selvitty kesästä, on seuraava tavoite selvitä syksystäkin. Koulu ja miljoona projektia tuovat taas omat haasteensa ajankäyttöön, töitä pitäisi ehtiä tehdä toimistolla tai etänä, valoisa aika vähenee, on kylmä, väsyttää... Autokin hyytyi viikko sitten tien poskeen tallimatkalla.

On siis aika kaivaa esiin asenne, vitamiinipurkit ja kalenteri.

![](/images/IMG_8928-2-5.jpg)

**5 + 1 SELVIYTYMISKEINOA SYKSYYN**

Näistä suurin osa tuntuu ehkä itsestäänselvyyksiltä, mutta unohtuvat helposti ainakin itseltäni.

**1\. Suunnittele.** Arkipäivien kulku, viikon ruokalista, hevosen treenit... Kaikki mikä järkevältä tuntuu. Hyvin suunniteltu arki rullaa omalla painollaan silloinkin kun ei vain jaksa. Improvisointi kuluttaa valtavasti aikaa ja energiaa. Ja aina kuitenkin unohtuu jotain.

**2\. Siisti hevonen ja varusteet syyskuntoon.** Puhtailla loimilla ja lyhyeksi siistityillä vuohiskarvoilla on suorastaan ilo ottaa syksyn kura vastaan. Kaikki lampaankarva ja vaaleat varusteet piiloon. Karvanlähdön anti-ystävänä tartun klipperiin ja nopeutan prosessia hieman jo nyt syksyllä.

**3\. Keksi vaihtelua.** Märällä kentällä rämpiminen käy väistämättä tympimään, mutta onneksi voi tehdä muutakin. Motivaatiopulassa mikä vain on epäonnistunutta sileätreeniä parempi vaihtoehto. Kotona voi hyvin muuttaa huonejärjestystä tai muuttaa vaikka kokonaan uuteen asuntoon...

![](/images/IMG_8976-2-3.jpg)

![](/images/IMG_8930-2.jpg)

**4\. Pidä huolta itsestäsi.** Syö hyvin, nuku hyvin, pukeudu mukavasti, käy ulkona ystävien kanssa... Oma aika jää helposti koulun, työn, tallin ja kaiken muun hektisemmän jalkoihin. Nyt on erittäin hyvä aika kaivaa syksyn lempivaatteet esiin ja varata kalenteriin aikaa myös itselleen.

**5**. **Vältä vertailua**. Tämä on varastettu muualta, mutta toimii mielestäni erittäin hyvin. Syksy on somessa aurinkoisten ja lämpimien ruskakuvien kulta-aikaa, mutta oikeasti kaikkialla on valtaosan ajasta yhtä kalsaa ja harmaata. Kauniina päivänä nappaa itsekin kamera mukaan.

**+1 Kääriydy hyvällä omallatunnolla viltin sisään.** Kuppi teetä, levy suklaata ja pari jaksoa Netflix-sarjaa lämmittävät kaikkein kurjimmankin päivän, viikon tai koko syksyn päätteeksi. Vilttiburriton sisästä kun katsoo, näyttää huominen aina valoisammalta. Syksy on muutenkin ihan parasta aikaa fiilistellä kotona kynttilänvalossa. Eikä itse paistettu omenapiirakkakaan pahaa ole.

\[caption id="attachment_2481" align="alignnone" width="1000"\]![](/images/1R3A0051-2.jpg) Kuva: Jenna Reijo / sudenmarja.org\[/caption\]
