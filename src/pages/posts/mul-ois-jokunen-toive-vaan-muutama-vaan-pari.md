---
title: "Mul ois jokunen toive, vaan muutama, vaan pari."
date: 2015-08-12
id: "867"
slug: "mul-ois-jokunen-toive-vaan-muutama-vaan-pari"
coverImageId: ""
template: "page"
post_button_label: "Lue lisää"
---

[![](/images/IMG_8030_.png)](http://2.bp.blogspot.com/-7Qm_vOsQZjw/Vcs46L9aeNI/AAAAAAAAJ7Q/zD-jcbpgypk/s1600/IMG_8030_.png)

Sopivasti juuri ennen sairaslomaa ostin Sotilaalle pitkään haaveillun koulusatulan. En ole kovin suuri koulupenkkien ystävä, polvet suussa istuminen tuntuu jotenkin vain kotoisammalta. Sotilaan selkä on aika helppo, joten tällä kertaa halusin löytää sellaisen satulan joka on ehdottomasti sopiva itsellenikin. Yleensä joka satulassa tuntuu siltä, että penkissä mahtuu seilaamaan älyttömästi edestakaisin. Sotilaan estesatula on 17-tuumainen, mutta sen verran syvä, että siinä istuu yllättävän tukevasti. Ei tosiaan mikään heittoistuin. Se on kuitenkin toistaiseksi ainoa kokoisensa, joka on tuntunut sopivalta, joten lähdin ensisijaisesti etsimään 16- tai 16,5-tuumaista.

Supremeita on tullut vastaan aikaisemminkin jonkin verran ja hyvin hoidettuna ne ovat alkaneet käytön myötä sekä näyttää että tuntua ihan laatumateriaalilta. Valitettavasti uudet leveydeltään portaattomasti käsin kotona säädettävät koulusatulat jäivät auttamatta budjettini ulkopuolelle, mutta vanhemmista malleista etenkin Munich kiinnosti kovasti. Melko syvä istuin, suorat ja pitkähköt siivet, reilusti säkätilaa. Supremessa koot menevät vähän hassusti - ne alkavat widestä, joka on kuitenkin enemmänkin normaalileveä.

[![](/images/IMG_8352_.png)](http://2.bp.blogspot.com/-5XWH4cidVZM/VchsEuqxmOI/AAAAAAAAJ6o/n3VZbcDEnpQ/s1600/IMG_8352_.png)

Veljekset Wahlstén on maahantuonut Supremea jo pitkään, joten käännyin heidän puoleensa. Sain Munichista hyvän tarjouksen ja kävin hakemassa pari sovitukseen. Molemmat 16-tuumaisia, toinen wide ja toinen extrawide. EW oli selvästi liian leveä ja W jäi aivan hieman väljäksi sään molemmilta puolilta. Sotilaan lapojen tämänhetkistä lihaskuntoa ei kuitenkaan pääse liikaa kehumaan, joten parin millin kasvuvara tulee tarpeeseen. Koeratsastin satulan ilman lisäpehmusteita ja se tuntui oikein tukevalta niinkin. Karvan kanssa se on kuitenkin vielä hieman parempi. Pienestä koostaan huolimatta se on hevosen selässä yllättävän iso - ei näytä yhtään ponisatulalta. Eikä tunnukaan sellaiselta! Siivet ovat sen verran suorat, että ratsastajan jalkojen täytyy laskeutua todella suoraan alas. Siro 165-senttinen pystyy istua vaivatta. Ensimmäinen satula, jossa tuntuu oikeasti helpolta ja luonnolliselta istua oikein! Ensimmäinen sopivan kokoinen?

[![](/images/IMG_8350_.png)](http://4.bp.blogspot.com/-sHCYi5ZL5dk/VchsOCAcxWI/AAAAAAAAJ6w/CSyaOTpD0jo/s1600/IMG_8350_.png)

Aikaisemmin meillä oli Prestigen koulusatula, josta jäi sen verran paha maku, että uuden koulusatulan hankkiminen vähän arvelutti. Sotilaalla on aika tuhdit lavat ja edestä kiristävä satula näkyy liikkuessa heti. Prestigen etummainen vastinhihna tuli suoraan polvituen läpi ja kiristi satulan edestä niin napakaksi, että lavat olivat jumissa äkkiä. Yllättävän monessa koulusatulassa vastinhihnat on sijoiteltu niin.. Ehdin ratsastaa Supremella pari kolme viikkoa ja Sotilas liikkuu sen kanssa selvästi mielellään. Iloisesti ja paljon irtonaisemmin kuin estesatulalla. Siinäkin mielessä olen erittäin tyytyväinen!

Nyt meillä on sitten kaksi satulaa. Saa nähdä kumpi näistä jää kakkossatulaksi! En ole vielä aivan varma, tykkäänkö enemmän koulu- vai estesatulasta, mutta ihan uskomattoman hyvä tuo koulupenkkikin on istua. Saa nähdä koska päästään taas liikkumaan kunnolla.. Siihen asti joudun, tai saan, fiilistellä ihan vaan maastokävelyillä. Montesatula jos vielä saataisiin niin olisi kaikki mitä toivoa voi!

**Jälleen iso kiitos [velj. Wahlsténille](http://veljwahlsten.com/) hyvästä palvelusta!**

(Ja kun hinta kuitenkin aina kiinnostaa, niin ovh tämmöisellä on vähän päälle 800 euroa.)

[![](/images/IMG_8356_.png)](http://4.bp.blogspot.com/-fEAIzvroBoI/Vcs41aCvM7I/AAAAAAAAJ7E/1wKG9sSOs4s/s1600/IMG_8356_.png)
