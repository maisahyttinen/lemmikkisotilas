---
title: "Teemakuvaus: savuheitteet"
date: "2018-11-19"
id: "2721"
slug: "ala-ravistele-puuta-en-halua-tietaa-mita-putoaa"
coverImageId: "2722"
template: "page"
post_button_label: "Lue lisää"
---

![](images/unknown-soldier-10.jpg)

Olemme [**Mirellan**](https://hertjekker.otukset.fi/kuvat/) kanssa muistutelleet someseuraajiamme tästä pian kyllästymiseen asti, mutta haluan kuitenkin varoittaa taas kerran, ettei hevosen kanssa voi koskaan olla liian varovainen.

Etenkään jos aikoo viedä sen täysin vieraaseen ja mahdollisesti pelottavaankin tilanteeseen, jonka etenemistä ei aivan tarkalleen tiedä itsekään. Perin pohjin tutustakin hevosesta saattaa paljastua odottamattomia puolia jos ja kun sen sietokyvyn raja jonain päivänä ylittyy. Siksi on hyvä miettiä omia ja ennen kaikkea hevosen resursseja kun tahtoo kokeilla jotain uutta ja villiä.

**Aina kannattaa ennakoida - miettiä miten kaikki osapuolet selviävät ehjänä ulos tilanteesta silloinkin kun kaikki menee pieleen.**

Siksi mekin kokeilimme savuheitteitä ensimmäistä kertaa tasaisella, aidatulla laitumella. Olisin huoletta voinut päästää Sotilaan karkuun. Varasimme mukaan parit apukädet ja huolehdimme erityisesti paloturvallisuudesta. Valitsimme kostean päivän ja apulaiset vahtivat heitteitä vesiämpärin kanssa. Suuremmat laukaistiin kosteaan hiekkaan upotettuina.

![](images/unknown-soldier-40-Edit.jpg)

Tovin Googlailun perusteella kävin paikallisessa airsoft-liikkeessä ostamassa eri kokoisia Enola Gaye -savuheitteitä. Kahdelle pienelle ja kahdelle suuremmalle heitteelle tuli hintaa noin 30 euroa.

> " Uusi Enola Gaye -savuheite on kehittynein siviilimarkkinoilla oleva savukranaatti tällä hetkellä. Uusimmassa versiossa on ammattitasoinen vetosytytin, jota on helppo ja turvallinen käyttää. Savuheitteitä on saatavilla 7 eri väriä. Väristä riippuen heite tuottaa 90-120 sekuntia erittäin paksua ja värikylläistä savuverhoa.
> 
> Airsoft- ja paintball-harrastajien lisäksi Enola Gaye -savuheitteitä käytetään maailmalla laajalti ammattimaisessa valokuvauksessa, elokuvissa sekä palo- ja taisteluharjoituksissa. "

Eri nettisivujen, aina yhtä luotettavan YouTuben ja airsoft-kaupan myyjän mukaan tuote on paloturvallinen eikä juuri kuumene. Nyt kokeiltuani rohkenen olla eri mieltä. Laukaistessa kipinäsuihku on melkoinen ja heitteeseen ei kärsi paljain käsin koskea heti sen tyhjennyttyä. YouTube-videoista saa hieman toisen käsityksen - osa polttaa näitä jopa kädessään.

Tehonsa puolesta heitteet kuitenkin yllättivät positiivisesti. Päivä oli melko tuulinen, mutta savua syntyi jopa turhan paljon tarpeeseemme nähden. Pienet heitteet sopivat näköjään paremmin valokuvaushommiin - suurista purkautuu turhan tiheä ja raskas savupilvi, joka hajoaa liian hitaasti.

![](images/unknown-soldier-145-Edit.jpg)

Savu haisee epämiellyttävältä (osittain palavan pakkausmuovinkin vuoksi), muttei ärsyttänyt hengitystä kovin paljon. Sihisevä ääni ja maata pitkin leviävä savumassa pelottivat Sotilasta eniten. Ilmaan levinnyt pilvi ei järkyttänyt lainkaan yhtä paljon.

Käy kurkkaamassa pieni videonpätkä Instagramista [**@maisahyttinen**](https://www.instagram.com/maisahyttinen/).

Sotilas on tottunut ohueen kuvaushalteriin (nylonnaru, joka kulkee turvan ympäri ja niskan takaa) ja oli ihan hyvin hallittavissa vaikka innostui vähän tanssahtelemaankin. Jos siro halter ei ole tuttu, kannattaa ennemmin valita siisti ja tukeva riimu. Ohut naru painuu päähän terävästi jos sen kanssa reuhtoo - taluttajan täytyy pitää huolta, ettei halter kiristy liikaa, vaikka hevonen lähtisikin lentoon.

\[caption id="attachment\_2727" align="alignnone" width="1000"\]![](images/unknown-soldier-111-Edit-2.jpg) Yleensä näissä projekteissa syntyy yksi täydellinen kuva, jota varten koko homma tehtiin. Tällä kertaa se taitaa olla tämä.\[/caption\]

Tämän projektin yhteydessä tuli mietittyä aiempaa enemmän sitä miten hevonen kokee tällaiset tilanteet. Sotilaan kanssa on tehty paljon ja se on perusluonteeltaan luottavainen, mutta pohjimmiltaan sekin on "vain" eläin. Kaikkein älykkäimmänkin hevosen ymmärrys on rajallinen.

Se jättää ison vastuun käsittelijälle. Etenkin kun kyse on puhtaasti ihmisten omista hullutuksista. Yksikin epäonnistunut tai epäreilu tilannearvio voi tehdä peruuttamatonta tuhoa yhteistyölle.

Mirella kirjoitti Herjekker.netin Facebookiin kauniisti:

> " Kun kiertää +-10 vuotta kaikenmoisissa kissanristiäisissä ja välillä vähän kotitalleillakin, näkee aika paljon kaikenmoista hevosen käsittelyä. Sotilaan kanssa on ilo työskennellä ja kokeilla juttuja, koska se on niin rohkea ja silloin kun rohkeus loppuu, astuu puhdas luottamus tilalle. "

Vaikka kaikki hevosenkäsittelytilanteet ovat tavallaan koulutustilanteita, ei hevosella ole vieraassa tilanteessa normaaleja resursseja oppia uutta. Tilanteeseen mennään sillä osaamisella ja niillä vahvuuksilla mitä sillä hetkellä sattuu olemaan. On tärkeää olla reilu ja päästää hevonen ulos pelottavasta tilanteesta ajoissa - pakottaminen tekee vain seuraavasta kerrasta vaikeampaa.

![](images/unknown-soldier-15.jpg)

**5 +1 VINKKIÄ SAVUKUVIIN**

**1. **  Valitse matalalla oleva ilta- tai aamuaurinko, kuvaa vastavaloon.

**2\.  **Tyynellä säällä kevyt ja ohut savu leijuu kauniisti paikoillaan, raskaampi savu kaipaa pienen tuulen.

**3\.  **Hevosta ei kannata viedä aivan savun keskelle: kuljeta hevosta savun ja kuvaajan välissä tai savun läpi kohti kuvaajaa. Varo ettet kävele itse kuvaajan ja hevosen välissä.

**4\.  **Varaa riittävästi (aidattua ja turvallista) tilaa, apukäsiä ja ensisammutusvälineet. Huomioi myös mahdollinen metsäpalovaroitus tai muuten riskialttiin kuiva sää/ympäristö.

**5\.  **Kysy maanomistajalta lupa savun käyttöön ja tiedota myös muita. Savua syntyy runsaasti ja se kiinnittää naapureidenkin huomion - palokunta ei ole iloinen yllätys kesken teemakuvausten.

**\+ 1.**  Muista, että olet viemässä suurta saaliseläintä tilanteeseen, jossa sen luonnollisin reaktio on paeta. Hevonen saattaa reagoida rajusti ja vieraalla tavalla. Älä aliarvioi riskejä.

![](images/unknown-soldier-152-Edit.jpg)
