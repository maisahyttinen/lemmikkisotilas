---
title: "Hevosen kehonhuolto: faskiakäsittely & kinesioteippaus"
date: 2018-08-07
id: "2149"
slug: "en-tieda-mita-tapahtuu-kun-kaikenlaista-tapahtuu"
coverImageId: "2175"
template: "page"
post_button_label: "Lue lisää"
---

Uskon hevosten kehonhuollon suhteen ensisijaisesti tuloksiin. Konkreettisiin, näkyviin muutoksiin.

\[caption id="attachment_2175" align="alignnone" width="1000"\]![](/images/IMG_0411-1.jpg) Kuvassa on lihaskalvojen käsittelyyn tarkoitettu faskiarauta. - " Lihaskalvotekniikoilla pyritään vaikuttamaan hermostoon rauhoittavasti, ei niinkään mekaanisesti "avata" kalvoja. "\[/caption\]

Hevonen on valtavan kokoinen ja monimutkainen kokonaisuus, josta on helppo puhua niin suurin sanoin, ettei omistaja lopulta oikein edes tiedä mistä juuri puhuttiin. Pelkälle juttelullekin kertyy hintaa helposti 100 euroa tunnilta ja usein ihminen näkee sitä mitä haluaa nähdä, jolloin hevosessakin näkyy ehkä muutosta.

Hevoshierojia löytyy nykyään vähän joka nurkalta. Ehkä liikaakin, siihen nähden kuinka vaativasta työstä on lopun perin kyse. Suuriin lihaksiin ja koko kehon liikkuvuuteen on vaikeaa tehdä pitkäaikaisia ja pysyviä muutoksia pelkästään käsin. Siksi Sotilastakin on hoidettu nyt paljon esimerkiksi laserilla - sillä pystytään vaikuttamaan myös syvempiin kudoksiin.

![](/images/IMG_0414-1.jpg)

Heinä-elokuussa Sotilaan lihashuoltoon on kuulunut myös hieronta. Pitkän hierojavertailun jälkeen valitsin meille Marle Muurosen - hierontaa, lihaskalvokäsittelyä ja kinesioteippausta. Parin viikon hoitoväli on tuntunut sopivalta.

Sotilaan on etenkin ratsastajan kanssa liikkuessaan vaikeampaa käyttää viime kesänä ruhjottua oikeaa kylkeä. Pohje on vaikeaa saada läpi eikä oikea lapa tahdo pysyä ryhdissä. Oikean puolen heikentynyt käyttö näkyy selvästi myös takaosan lihaksissa - takareisien lihasmassassa on näkyvä ero. Samalla etenkin vasen etujalka on hieman rasittunut ja jatkuva lihaskireys vetää lantiota vinoon entisestään. Sano tästä nyt sitten mistä löytyy perimmäinen syy ja mikä on vain seuraus...

![](/images/MG_9480-1.jpg)

Hevosten kinesioteippauksella haetaan hyvin samantyyppisiä vaikutuksia kuin ihmiselläkin - muistutetaan kehoa tiettyjen lihasten ja ruumiinosien olemassaolosta. Sotilaan tapauksessa haluttiin aktivoida koko takaosaa ja etenkin oikeaa takajalkaa, ylhäältä alas saakka. Takajalan liikerata muuttui teippauksen jälkeen saman tien.

Rocktapen hevosteipit ovat vedenkestäviä ja pysyivät hyvin kiinni neljä päivää. Teippejä tulisi pitää 3-5 päivää kerrallaan. Sotilasta ne eivät häirinneet millään tapaa, vaikka karvaa lähtikin liiman mukana jonkin verran. Olen oikein tyytyväinen lopputulokseen - teipit korjasivat takaosan epäsymmetriaa hetkeksi hyvinkin radikaalisti, jonka jälkeen muutosta on ollut helppo ylläpitää sopivalla liikunnalla.

Sotilaan liikuntaan on lisätty huomattavasti väistöjä, taivutuksia ja käännöksiä. Tarkoitus on kehittää kehonhallintaa ja joustavuutta. Ratsuttaja on käynyt säännöllisesti kerran viikossa ja viime viikkoina myös vesileikit ovat kuuluneet hellepäivien ohjelmaan. En tiedä onko syy hieronnassa, liikunnan muutoksissa vai läpimissä säissä, mutta Sotilas on ollut selvästi aiempaa iloisempi ja tyynempi.

![](/images/MG_9739-1-2.jpg)
